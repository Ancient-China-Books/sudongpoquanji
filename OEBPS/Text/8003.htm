<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">蘇東坡全集-東坡樂府-卷三</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>東坡樂府</h5> 　<span class="style9">卷三</span>
<hr/>
<p class="style15">水龍吟</p>
<p>小溝東接長江，柳隄葦岸連雲際。煙村瀟灑，人間一鬨，漁樵早市。永晝端居，寸陰虛度，了成何事。但絲蓴玉藕，珠秔錦鯉，相留戀，又經歲。</p>
<p>因念浮丘舊侶，慣瑤池、羽觴沈醉。青鸞歌舞，銖衣搖曳，壺中天地。飄墮人間，步虛聲斷，露寒風細。抱素琴，獨向銀蟾影裏，此懷難寄。</p>
<p class="style16">又</p>
<p>露寒煙冷蒹葭老，天外征鴻寥唳。銀河秋晚，長門燈悄，一聲初至。應念瀟湘，岸遙人靜，水多菰米。□望極平田，徘徊欲下，依前被、風驚起。</p>
<p>須信衡陽萬里，有誰家、錦書遙寄。萬重雲外，斜行橫陣，纔疏又綴。仙掌月明，石頭城下，影搖寒水。念征衣未禱，佳人拂杵，有盈盈淚。</p>
<p class="style15">滿庭芳</p>
<p>蝸角虛名，蠅頭微利，算來著甚乾忙。事皆前定，誰弱又誰強。且趁閑身未老，盡放我、些子疏狂。百年裏，渾教是醉，三萬六千場。</p>
<p>思量。能幾許，憂愁風雨，一半相妨，又何須，抵死說短論長。幸對清風皓月，苔茵展、雲幕高張。江南好，千鍾美酒，一曲滿庭芳。</p>
<p class="style15">永遇樂</p>
<p>天末山橫，半空簫鼓，樓觀高起。指點裁成，東風滿院，總是新桃李。綸巾羽扇，一尊飲罷，目送斷鴻千里。攬清歌，餘音不斷，縹緲尚縈流水。</p>
<p>年來自笑，無情何事，猶有多情遺思。綠鬢朱顏，匆匆拚了，卻記花前醉。明年春到，重尋幽夢，應在亂鶯聲裏。拍闌干、斜陽轉處，有誰共倚。</p>
<p class="style15">雨中花慢</p>
<p>邃院重簾何處，惹得多情，愁對風光。睡起酒闌花謝，蝶亂蜂忙。今夜何人，吹笙北嶺，待月西廂。空悵望處，一株紅杏，斜倚低牆。</p>
<p>羞顏易變，傍人先覺，到處被著猜防。誰通道，些兒恩愛。無限淒涼。好事若無間阻，幽歡卻是尋常。一般滋味，就中香美，除是偷嘗。</p>
<p class="style16">又</p>
<p>嫩臉羞蛾，因甚化作行雲，卻返巫陽。但有寒燈孤枕，皓月空牀。長記當初，乍諧雲雨，便學鸞鳳。又豈料正好三春桃李，一夜風霜。</p>
<p>丹青□畫，無言無笑，看了漫結愁腸。襟袖上猶存殘黛，漸減餘香。一自醉中忘了，奈何酒後思量。算應負你，枕前珠淚，萬點千行。</p>
<p><span class="style15">一叢花</span>　<span class="style7">初春病起</span></p>
<p>今年春淺臘侵年。冰雪破春妍。東風有信無人見，露微意、柳際花邊。寒夜縱長，孤衾易暖，鐘鼓漸清圓。</p>
<p>朝來初日半含山。樓閣淡疏煙。遊人便作尋芳計，小桃杏、應已爭先。衰病少情，疏慵自放，惟愛日高眠。</p>
<p class="style15">三部樂</p>
<p>美人如月。乍見掩暮雲，更增妍絕。算應無恨，安用陰晴圓缺。嬌甚空只成愁，待下牀又懶，未語先咽。數日不來，落盡一庭紅葉。</p>
<p>今朝置酒強起，問為誰減動，一分香雪。何事散花卻病，維摩無疾。卻低眉慘然不荅。唱金縷一聲怨切。堪折便折。且惜取少年花發。</p>
<p><span class="style15">無愁可解</span>　<span class="style7">國工花日新作越調解愁，洛陽劉几伯壽，聞而悅之，戲作俚語之詞，天下傳詠，以為幾於達者。龍丘子笑之，此雖免乎愁，猶有所解也。若夫遊於自然，而託於不得已，人樂亦樂，人愁亦愁，彼且惡乎解哉？乃反其詞，作無愁可解云。</span></p>
<p>光景百年，看便一世，生來不識愁味。問愁何處來，更開解箇甚底？萬事從來風過耳，何用不著心裏。你喚做展卻眉頭，便是達者也則恐未。</p>
<p>此理本不通言，何曾道歡遊勝如名利。道即渾是錯，不道如何即是？這裏元無我與你。甚喚做物情之外？若須待醉了、方開解時，問無酒怎生醉？</p>
<p class="style15">賀新郎</p>
<p>乳燕飛華屋。悄無人、桐陰轉午，晚涼新浴。手弄生綃白團扇，扇手一時似玉。漸困倚孤眠清熟。簾外誰來推繡戶，枉教人夢斷瑤臺曲。又卻是，風敲竹。</p>
<p>石榴半吐紅巾蹙。待浮花、浪蕊都盡，伴君幽獨。穠豔一枝細看取，芳心千重似束。又恐被秋風驚綠。若待得君來向此，花前對酒不忍觸。共粉淚，兩簌簌。</p>
<p class="style15">哨徧</p>
<p>睡起畫堂，銀蒜押簾，珠幕雲垂地。初雨歇，洗出碧羅天，正溶溶養花天氣。一霎暖風回芳草，榮光浮動，捲皺銀塘水。方杏靨勻酥，花鬚吐繡，園林排比紅翠。見乳燕捎蝶過繁枝。忽一線鑪香逐遊絲。晝永人間，獨立斜陽，晚來情味。</p>
<p>便乘興攜將佳麗。深入芳菲裏。撥胡琴語，輕攏漫撚總伶俐。看緊約羅裙，急趣檀板，霓裳入破驚鴻起。顰月臨眉，醉霞橫臉，歌聲悠揚雲際。任滿頭紅雨落花飛。漸鳷鵲樓西玉蟾低。尚徘徊、未盡歡意。君看今古悠悠，浮幻人間世。這些百歲，光陰幾日，三萬六千而已。醉鄉路穩不妨行，但人生、要適情耳。</p>
<p class="style15">木蘭花令</p>
<p>元宵似是歡遊好。何況公庭民訟少。萬家遊賞上春臺，十里神仙迷海島。<br/>
  平原不似高陽傲。促席雍容陪語笑。坐中有客最多情，不惜玉山拚醉倒。</p>
<p class="style16">又</p>
<p>經旬未識東君信。一夕薰風來解慍。紅綃衣薄麥秋寒，綠綺韻低梅雨潤。<br/>
  瓜頭綠染山光嫩。弄色金桃新傅粉。日高慵卷水晶簾，猶帶春醪紅玉困。</p>
<p class="style16">又</p>
<p>高平四面開雄壘。三月風光初覺媚。園中桃李使君家，城上亭臺遊客醉。<br/>
  歌翻楊柳金尊沸。飲散憑闌無限意。雲深不見玉關遙，草細山重殘照裏。</p>
<p class="style15">西江月</p>
<p>聞道雙銜鳳帶，不妨單著鮫綃。夜香知與阿誰燒。悵望水沈煙嫋。<br/>
  雲鬢風前綠卷，玉顏醉裏紅潮。莫教空度可憐宵。月與佳人共僚。</p>
<p class="style15">華清引</p>
<p>平時十月幸蓮湯。玉甃瓊梁。五家車馬如水，珠璣滿路旁。<br/>
  翠華一去掩方牀。獨留煙樹蒼蒼。至今清夜月，依前過繚牆。</p>
<p><span class="style15">蘇幕遮</span>　<span class="style7">詠選仙圖</span></p>
<p>暑籠晴，風解慍。雨後餘清，暗襲衣裾潤。一局選仙逃暑困。笑指尊前誰向青霄近。<br/>
  整金盆，輪玉筍。鳳駕鸞車，誰敢爭先進。重五休言升最緊。縱有碧油到了輸堂印。</p>
<p class="style15">烏夜啼</p>
<p>莫怪歸心甚速，西湖自有蛾眉。若見故人須細說，白髮倍當時。<br/>
  小鄭非常強記，二南依舊能詩。更有鱸魚堪切膾，兒輩莫教知。</p>
<p class="style15">臨江仙</p>
<p>詩句端來磨我鈍，鈍錐不解生鋩。歡顏為我解冰霜。酒闌清夢覺，春草滿地塘。<br/>
  應念雪堂坡下老，昔年共采芸香。功成名遂早還鄉。回車來過我，喬木擁千章。</p>
<p><span class="style16">又</span>　<span class="style7">送王緘</span></p>
<p>忘卻成都來十載，因君未免思量。憑將清淚灑江陽。故山知好在，孤客自悲涼。<br/>
  坐上別愁君未見，歸來欲斷無腸。殷勤且更盡離觴。此身如傳舍，何處是吾鄉。</p>
<p><span class="style16">又</span>　<span class="style7">夜到揚州席上作</span></p>
<p>尊酒何人懷李白，草堂遙指江東。珠簾十里卷香風。花開花謝，離恨幾千重。<br/>
  輕舸渡江連夜到，一時驚笑衰容。語音猶自帶吳儂。夜闌對酒，依舊夢魂中。</p>
<p class="style16">又</p>
<p>冬夜夜寒冰合井，畫堂明月侵幃。青釭明滅照悲啼。青釭挑欲盡，粉淚裛還垂。<br/>
  未盡一尊先掩淚，歌聲半帶清悲。情聲兩盡莫相違。欲知腸斷處，梁上暗塵飛。</p>
<p><span class="style16">又</span>　<span class="style7">贈王友道</span></p>
<p>誰道東陽都瘦損，凝然點漆精神。瑤林終自隔風塵。試看披鶴氅，仍是謫仙人。<br/>
  省可清言揮玉塵，真須保器全真。風流何似道家純。不應同蜀客，惟愛卓文君。</p>
<p class="style16">又</p>
<p>昨夜渡江何處宿，望中疑是秦淮。月明誰起笛中哀。多情王謝女，相逐過江來。<br/>
  雲雨未成還又散，思量好事難諧。憑陵急槳兩相催。相伊歸去後，應似我情懷。</p>
<p><span class="style15">漁家傲</span>　<span class="style7">送張元康省親秦州</span></p>
<p>一曲陽關情幾許。知君欲向秦川去。白馬皁貂留不住。回首處。孤城不見天霏霧。<br/>
  到日長安花似雨。故關楊柳初飛絮。漸見鞾刀迎夾路。誰得似。風流膝上王文度。<br/>
</p>
<p class="style16">又</p>
<p>臨水縱橫回晚鞚。歸來轉覺情懷動。梅笛煙中聞幾弄。秋陰重。西山雪淡雲凝凍。<br/>
  美酒一杯誰與共。尊前舞雪狂歌送。腰跨金魚旌旆擁。將何用。只堪妝點浮生夢。</p>
<p><span class="style15">定風波</span>　<span class="style7">重陽括杜牧之詩</span></p>
<p>與客攜壺上翠微。江涵秋影雁初飛。塵世難逢開口笑。年少。菊花須插滿頭歸。<br/>
  酩酊但酬佳節了。雲嶠。登臨不用怨斜暉。古往今來誰不老。多少。牛山何必更沾衣。</p>
<p class="style16">又</p>
<p>莫怪鴛鴦繡帶長。腰輕不勝舞衣裳。薄倖只貪遊冶去。何處。垂楊繫馬恣輕狂。<br/>
  花謝絮飛春又盡。堪恨。斷絃塵管伴啼妝。不信歸來但自看。怕見。為郎憔悴卻羞郎。</p>
<p><span class="style16">又</span>　<span class="style7">詠紅梅</span></p>
<p>好睡慵開莫厭遲。自憐冰臉不時宜。偶作小紅桃杏色，閒雅，尚餘孤瘦雪霜姿。<br/>
  休把閒心隨物態，何事，酒生微暈沁瑤肌。詩老不知梅格在，吟詠，更看綠葉與青枝。</p>
<p class="style15">南鄉子</p>
<p>冰雪透香肌。姑射仙人不似伊。濯錦江頭新樣錦，非宜。故著尋常淡薄衣。<br/>
  暖日下重幃。春睡香凝索起遲。曼倩風流緣底事，當時。愛被西真喚作兒。</p>
<p><span class="style16">又</span>　<span class="style7">雙荔枝</span></p>
<p>天與化工知，賜得衣裳總是緋。每向華堂深處見，憐伊，兩箇心腸一片兒。<br/>
  自小便相隨，綺席歌筵不暫離。苦恨人人分拆破，東西，怎得成雙似舊時。</p>
<p><span class="style16">又</span>　<span class="style7">集句</span><br/>
  寒玉細凝膚<span class="style7">吳融</span>，清歌一曲倒金壺<span class="style7">鄭谷</span>。杏葉菖條徧相識<span class="style7">李商隱</span>，爭如，豆蔻花梢二月初<span class="style7">杜牧</span>。<br/>
  年少即須臾<span class="style7">白居易</span>，芳時偷得醉工夫<span class="style7">白居易</span>。羅帳細垂銀燭背<span class="style7">韓渥</span>，歡娛，豁得平生俊氣無<span class="style7">杜牧</span>。<br/></p>
<p><span class="style16">又</span></p>
<p>悵望送春杯<span class="style7">杜牧</span>，漸老逢春能幾回<span class="style7">杜甫</span>。花滿楚城愁遠別<span class="style7">許渾</span>，傷懷，何況清絲急管催<span class="style7">劉禹錫</span>。<br/>
  吟斷望鄉臺<span class="style7">李商隱</span>，萬里歸心獨上來<span class="style7">許渾</span>。景物登臨閑始見<span class="style7">杜枚</span>，徘徊，一寸相思一寸灰<span class="style7">李商隱</span>。</p>
<p><span class="style16">又</span></p>
<p>何處倚闌干<span class="style7">杜枚</span>，絃管高樓月正圓<span class="style7">杜枚</span>。蝴蝶夢中家萬里<span class="style7">崔塗</span>，依然，老去愁來強自寬<span class="style7">杜甫</span>。<br/>
  明鏡借紅顏<span class="style7">李商隱</span>，須著人間比夢間<span class="style7">韓愈</span>。蠟燭半籠金翡翠<span class="style7">李商隱</span>，更闌，繡被焚香獨自眠<span class="style7">李商隱</span>。</p>
<p><span class="style15">菩薩蠻</span>　<span class="style7">七夕黃州朝天門上二首</span></p>
<p>畫檐初挂彎彎月。孤光未滿先憂缺。遙認玉簾鉤。天孫梳洗樓。<br/>
  佳人言語好。不願求新巧。此恨固應知。願人無別離。<br/></p>
<p class="style16">又</p>
<p>鳳迴仙馭雲開扇。更闌月墮星河轉。枕上夢魂驚。曉來疏雨零。<br/>
  相逢雖草草。長共天難老。終不羨人間。人間日似年。<br/></p>
<p><span class="style16">又</span></p>
<p>城隅靜女何人見。先生日夜歌彤管。誰識蔡姬賢。江南顧彥先。<br/>
  先生那久困。湯沐須名郡。惟有謝夫人。從來見擬倫。<br/></p>
<p><span class="style16">又</span></p>
<p>繡簾高卷傾城出。燈前瀲灩橫波溢。皓齒發清歌。春愁入翠蛾。<br/>
  悽音休怨亂。我已無腸斷。遺響下清虛。纍纍一串珠。<br/></p>
<p><span class="style16">又</span>　<span class="style7">回文</span></p>
<p>落花閑院春衫薄。薄衫春院閑花落。遲日恨依依。依依恨日遲。<br/>
  夢回鶯舌弄。弄舌鶯回夢。郵便問人羞。羞人問便郵。<br/></p>
<p><span class="style16">又</span></p>
<p>火雲凝汗揮珠顆。顆珠揮汗凝雲火。瓊暖碧紗輕。輕紗碧暖瓊。<br/>
  暈顋嫌枕印。印枕嫌顋暈。閑照晚妝殘。殘妝晚照閑。<br/></p>
<p><span class="style16">又</span></p>
<p>嶠南江淺紅梅小。小梅紅淺江南嶠。窺我向疏籬。籬疏向我窺。<br/>
  老人行即到。到即行人老。離別惜殘枝。枝殘惜別離。<br/></p>
<p><span class="style16">又</span>　<span class="style7">回文四時閨怨</span></p>
<p>翠鬟斜幔雲垂耳。耳垂雲幔斜鬟翠。春晚睡昏昏。昏昏睡晚春。<br/>
  細花梨雪墜。墜雪梨花細。顰淺念誰人。人誰念淺顰。</p>
<p><span class="style16">又</span></p>
<p>柳庭風散人眠晝。晝眠人靜風庭柳。香汗薄衫涼。涼衫薄汗香。<br/>
  手紅冰椀藕。藕椀冰紅手。郎笑藕絲長。長絲藕笑郎。</p>
<p><span class="style16">又</span></p>
<p>井桐雙照新妝冷。冷妝新照雙桐井。羞對井花愁。愁花井對羞。<br/>
  影孤憐夜永。永夜憐孤影。樓上不宜秋。秋宜不上樓。</p>
<p><span class="style16">又</span></p>
<p>雪花飛暖融香頰。頰香隔暖飛花雪。欺雪任單衣。衣單任雪欺。<br/>
  別時梅子結。結子梅時別。歸不恨開遲。遲開恨不歸。</p>
<p><span class="style16">又</span></p>
<p>娟娟侵鬢妝痕淺。雙顰相媚彎如翦。一瞬百般宜。無論笑與啼。<br/>
  酒闌思翠被。特故騰騰地。生怕促歸輪。微波先泥人。</p>
<p><span class="style16">又</span>　<span class="style7">詠足</span></p>
<p>塗香莫惜蓮承步。長愁羅襪淩波去。只見舞迴風。都無行處蹤。<br/>
  偷穿宮樣穩。並立雙趺困。纖妙說應難。須從掌上看。</p>
<p><span class="style16">又</span></p>
<p>玉鐶墜耳黃金飾。輕衫罩體香羅碧。緩步困春醪。春融臉上桃。<br/>
  花鈿從委地。誰與郎為意。長愛月華清。此時憎月明。</p>
<p><span class="style15">浣溪沙</span>　<span class="style7">重九</span></p>
<p>珠檜絲杉冷欲霜。山城歌舞助淒涼。且餐山色飲湖光。<br/>
  共挽朱轓留半日，強揉青蕊作重陽。不知明日為誰黃。</p>
<p><span class="style16">又</span></p>
<p>霜鬢真堪插拒霜。哀絃危柱作伊涼。暫時流轉為風光。<br/>
  未遣清尊空北海，莫因長笛賦山陽。金釵玉腕瀉鵝黃。</p>
<p><span class="style16">又</span></p>
<p>傅粉郎君又粉奴。莫教施粉與施朱。自然冰玉照香酥。<br/>
  有客能為神女賦，憑君送與雪兒書。夢魂東去覓桑榆。</p>
<p><span class="style16">又</span>　<span class="style7">詠橘</span></p>
<p>菊暗荷枯一夜霜。新苞綠葉照林光。竹籬茅舍出青黃。<br/>
  香霧噀人驚半破，清泉流齒怯初嘗。吳姬三日手猶香。</p>
<p><span class="style16">又</span></p>
<p>道字嬌訛苦未成。未應春閣夢多情。朝來何事綠鬟傾。<br/>
  綵索身輕長趁燕，紅窗睡重不聞鶯。困人天氣近清明。</p>
<p><span class="style16">又</span></p>
<p>桃李溪邊駐畫輪。鷓鴣聲裏倒清尊。夕陽雖好近黃昏。<br/>
  香在衣裳妝在臂，水連芳草月連雲。幾時歸去不銷魂。</p>
<p><span class="style16">又</span></p>
<p>四面垂楊十里荷。問云何處最花多。畫樓南畔夕陽過。<br/>
  天氣乍涼人寂寞，光陰須得酒消磨。且來花裏聽笙歌。</p>
<p><span class="style16">又</span>　<span class="style7">彭門送梁左藏</span></p>
<p>怪見眉間一點黃。詔書催發羽書忙。從教嬌淚洗紅妝。<br/>
  上殿雲霄生羽翼，論兵齒頰帶風霜。歸來衫袖有天香。</p>
<p><span class="style16">又</span>　<span class="style7">送梅庭老赴上黨學官</span></p>
<p>門外東風雪灑裾。山頭回首望三吳。不應彈鋏為無魚。<br/>
  上黨從來天下脊，先生元是古之儒。時平不用魯連書。</p>
<p><span class="style16">又</span>　<span class="style7">端午</span></p>
<p>輕汗微微透碧紈。明朝端午浴芳蘭。流香漲膩滿晴川。<br/>
  綵線輕纏紅玉臂，小符斜挂綠雲鬟。佳人相見一千年。</p>
<p><span class="style16">又</span></p>
<p>徐邈能中酒聖賢。劉伶席地幕青天。潘郎白璧為誰連。<br/>
  無可奈何新白髮，不如歸去舊青山。恨無人借買山錢。</p>
<p><span class="style16">又</span></p>
<p>傾蓋相逢勝白頭。故山空復夢松楸。此心安處是菟裘。<br/>
  賣劍買牛吾欲老，乞漿得酒更何求。願為同社宴春秋。</p>
<p><span class="style16">又</span></p>
<p>炙手無人傍屋頭。蕭蕭晚雨脫梧楸。誰憐季子敝貂裘。<br/>
  顧我已無當世望，似君須向古人求。歲寒松柏肯驚秋。</p>
<p><span class="style16">又</span></p>
<p>畫隼橫江喜再遊。老魚跳檻識清謳。流年未肯付東流。<br/>
  黃菊籬邊無悵望，白雲鄉裏有溫柔。挽回霜鬢莫教休。</p>
<p><span class="style16">又</span></p>
<p>入袂輕風不破塵。玉簪犀璧醉佳辰。一番紅粉為誰新。<br/>
  團扇不堪題往事，柳絲那解繫行人。酒闌滋味似殘春。</p>
<p><span class="style16">又</span></p>
<p>風卷珠簾自上鉤。蕭蕭亂葉報新秋。獨攜纖手上高樓。<br/>
  缺月向人舒窈窕，三星當戶照綢繆。香生霧縠見纖柔。</p>
<p><span class="style16">又</span>　<span class="style7">玄真子漁父詞極清麗。恨其曲度不傳。故加數語。令以浣溪沙歌之。</span></p>
<p>西塞山邊白鷺飛。散花洲外片帆微。桃花流水鱖魚肥。<br/>
  自庇一身青箬笠，相隨到處綠蓑衣。斜風細雨不須歸。</p>
<p><span class="style16">又</span>　<span class="style7">方響</span></p>
<p>花滿銀塘水漫流。犀槌玉板奏涼州。順風環佩過秦樓。<br/>
  遠漢碧雲輕漠漠，今宵人在鵲橋頭。一聲敲徹絳河秋。</p>
<p><span class="style16">又</span></p>
<p>幾共查梨到雪霜。一經題品便生光。木奴何處避雌黃。<br/>
  北客有來初未識，南金無價喜新嘗。含滋嚼句齒牙香。</p>
<p><span class="style16">又</span></p>
<p>山色橫侵蘸暈霞。湘川風靜吐寒花。遠林屋散尚啼鴉。<br/>
  夢到故園多少路，酒醒南望隔天涯。月明千里照平沙。</p>
<p><span class="style16">又</span></p>
<p>晚菊花前斂翠蛾，挼花傳酒緩聲歌，柳枝團扇別離多。<br/>
  擁髻淒涼論舊事，曾隨織女度銀梭，當年今夕奈愁何。</p>
<p><span class="style16">又</span></p>
<p>風壓輕雲貼水飛，乍晴池館燕爭泥。沈郎多病不勝衣。<br/>
  沙上不聞鴻雁信，竹間時聽鷓鴣啼。此情惟有落花知。<br/></p>
<p class="style15">南歌子</p>
<p>日薄花房綻，風和麥浪輕。夜來微雨洗郊坰。正是一年春好近清明。<br/>
  已改煎茶火，猶調入粥餳。使君高會有餘清。此樂無聲無味最難名。<br/>
</p>
<p><span class="style16">又</span></p>
<p>師唱誰家曲，宗風嗣阿誰。借君拍板與門槌。我也逢場作戲莫相疑。<br/>
  溪女方偷眼，山僧莫皺眉。卻愁彌勒下生遲。不見老婆三五少年時。</p>
<p><span class="style16">又</span></p>
<p>紫陌尋春去，紅塵拂面來。無人不道看花回。惟見石榴新蕊一枝開。<br/>
  冰簟堆雲髻，金尊灩玉醅。綠陰青子莫相催。留取紅巾千點照池臺。</p>
<p><span class="style16">又</span></p>
<p>笑怕薔薇罥，行憂寶瑟僵。美人依約在西廂，只恐暗中迷路認餘香。<br/>
  午夜風翻幔，三更月到牀。簟紋如水玉肌涼。何物與儂歸去有殘妝。</p>
<p><span class="style16">又</span></p>
<p>寸恨誰云短，綿綿豈易裁。半年眉綠未曾開。明月好風閑處是人猜。<br/>
  春雨消殘凍，溫風到冷灰。尊前一曲為誰回。留取曲終一拍待君來。</p>
<p><span class="style16">又</span>　<span class="style7">楚守周豫出舞鬟</span></p>
<p>紺綰雙蟠髻，雲欹小偃巾。輕盈紅臉小腰身。疊鼓忽催花拍鬬精神。<br/>
  空闊輕紅歇，風和約柳春。蓬山才調最清新。勝似纏頭千錦共藏珍。</p>
<p><span class="style16">又</span></p>
<p>琥珀裝腰佩，龍香入領巾。只應飛燕是前身。共看剝蔥纖手舞凝神。<br/>
  柳絮風前轉，梅花雪裏春。鴛鴦翡翠兩爭新。但得周郎一顧勝珠珍。</p>
<p><span class="style16">又</span></p>
<p>雲鬢裁新綠，霞衣曳曉紅。待歌凝立翠筵中。一朵彩雲何事下巫峰。<br/>
  趁拍鸞飛鏡，回身燕漾空。莫翻紅袖過簾櫳。怕被楊花句引嫁東風。</p>
<p><span class="style16">又</span></p>
<p>見說東園好，能消北客愁。雖非吾土且登樓。行盡江南南岸此淹留。<br/>
  短日明楓纈，清霜暗菊毬。流年回首付東流。憑仗挽回潘鬢莫教秋。<br/>
</p>
<p class="style11">江城子</p>
<p>銀濤無際捲蓬瀛，落霞明，暮雲平，曾見青鸞紫鳳下層城。二十五絃彈不盡，空感慨，惜餘情。<br/>
  蒼梧煙水斷歸程，捲霓旌，為誰迎。空有千行流淚寄幽貞。舞罷魚龍雲海晚，千古恨，入江聲！</p>
<p><span class="style16">又</span></p>
<p>墨雲拖雨過西樓。水東流。晚煙收。柳外殘陽回照動簾鉤。今夜巫山真箇好，花未落，酒新篘。<br/>
  美人微笑轉星眸。月花羞。捧金甌。歌扇縈風吹散一春愁。試問江南諸伴侶，誰似我，醉揚州。<br/></p>
<p><span class="style16">又</span></p>
<p>膩紅勻臉襯檀脣。晚妝新。暗傷春。手撚花枝誰會兩眉顰。連理帶頭雙□□，留待與，箇中人。<br/>
  淡煙籠月繡簾陰。畫堂深。夜沈沈、誰道□□□繫得人心。一自綠窗偷見後，便憔悴，到如今。</p>
<p class="style15">蝶戀花</p>
<p>花褪殘紅青杏小。燕子飛時，綠水人家繞。枝上柳綿吹又少。天涯何處無芳草。<br/>
  牆裏秋千牆外道。牆外行人，牆裏佳人笑。笑漸不聞聲漸悄。多情卻被無情惱。</p>
<p><span class="style16">又</span>　<span class="style7">代人贈別</span><br/>
  一顆櫻桃樊素口。不要黃金，只要人長久。學畫鴉兒猶未就。眉間已作傷春皺。<br/>
  撲蝶西園隨伴走。花落花開，漸解相思瘦。破鏡重來人在否。章臺折盡青青柳。</p>
<p><span class="style16">又</span></p>
<p>春事闌珊芳草歇。客裏風光，又過清明節。小院黃昏人憶別。落紅處處聞啼鴂。<br/>
  咫尺江山分楚越。目斷魂銷，應是音塵絕。夢破五更心欲折。角聲吹落梅花月。</p>
<p><span class="style16">又</span>　<span class="style7">同安君生日放魚，取金光明經救魚事。</span></p>
<p>泛泛東風初破五。江柳微黃，萬萬千千縷。佳氣鬱蔥來繡戶。當年江上生奇女。<br/>
  一盞壽觴誰與舉。三箇明珠，膝上王文度，放盡窮鱗看圉圉。天公為下曼陀雨。</p>
<p><span class="style16">又</span></p>
<p>記得畫屏初會遇。好夢驚回，望斷高唐路。燕子雙飛來又去。紗窗幾度春光暮。<br/>
  那日繡簾相見處。低眼佯行，笑整香雲縷。斂盡春山羞不語。人前深意難輕訴。</p>
<p><span class="style16">又</span></p>
<p>昨夜秋風來萬里。月上屏幃，冷透人衣袂。有客抱衾愁不寐。那堪玉漏長如歲。<br/>
  羈舍留連歸計未。夢斷魂銷，一枕相思淚。衣帶漸寬無別意。新書報我添憔悴。</p>
<p><span class="style16">又</span></p>
<p>玉枕冰寒消暑氣。碧簟紗廚，向午朦朧睡。鶯舌惺松如會意，無端畫扇驚飛起。<br/>
  雨後初涼生水際。人面桃花，的的遙相似。眼看紅芳猶抱蕊，叢中已結新蓮子。</p>
<p><span class="style16">又</span></p>
<p>雨霰疏疏經潑火。巷陌秋千，猶未清明過。杏子梢頭香蕾破。淡紅褪白胭脂涴。<br/>
  苦被多情相折挫。病緒厭厭，渾似年時箇。繞徧迴廊還獨坐。月籠雲暗重門鎖。<br/></p>
<p><span class="style16">又</span></p>
<p>蝶懶鶯慵春過半。花落狂風，小院殘紅滿。午醉未醒紅日晚。黃昏簾幕無人卷。<br/>
  雲鬢鬅鬆眉黛淺。總是愁媒，欲訴誰消遣。未信此情難繫絆。楊花猶有東風管。</p>
<p class="style15">減字木蘭花</p>
<p>雲鬟傾倒。醉倚闌干風月好。憑仗相扶。誤入仙家碧玉壺。<br/>
  連天衰草。下走湖南西去道。一舸姑蘇。便逐鴟夷去得無。</p>
<p><span class="style16">又</span>　<span class="style7">西湖食荔支</span></p>
<p>閩溪珍獻。過海雲帆來似箭。玉坐金盤。不貢奇葩四百年。<br/>
  輕紅釅白。雅稱佳人纖手擘。骨細肌香。恰是當年十八娘。</p>
<p><span class="style16">又</span>　<span class="style7">送趙令晦之</span></p>
<p>春光亭下。流水如今何在也。歲月如梭。白首相看擬奈何。<br/>
  故人重見。世事年來千萬變。官況闌珊。慚愧青松守歲寒。</p>
<p><span class="style16">又</span></p>
<p>曉來風細。不會鵲聲來報喜。卻羨寒梅。先覺春風一夜來。<br/>
  香箋一紙。寫盡回紋機上意。欲卷重開。讀徧千回與萬回。</p>
<p><span class="style16">又</span></p>
<p>天台舊路。應恨劉郎來又去。別酒頻傾。忍聽陽關第四聲。<br/>
  劉郎未老。懷戀仙鄉重得到。只恐因循。不見而今勸酒人。</p>
<p><span class="style16">又</span></p>
<p>琵琶絕藝。年紀都來十一二。撥弄幺絃。未解將心指下傳。<br/>
  主人瞋小。欲向春風先醉倒。已屬君家。且更從容等待他。</p>
<p><span class="style16">又</span>　<span class="style7">雪</span></p>
<p>雲容皓白。破曉玉英紛似織。風力無端。欲學楊花更耐寒。<br/>
  相如未老。梁苑猶能陪俊少。莫惹閒愁。且折江梅上小樓。</p>
<p><span class="style16">又</span></p>
<p>玉房金蕊。宜在玉人纖手裏。淡月朦朧。更有微微弄袖風。<br/>
  溫香熟美。醉慢雲鬟垂兩耳。多謝春工。不是花紅是玉紅。</p>
<p><span class="style16">又</span>　<span class="style7">以大琉璃杯勸王仲翁</span></p>
<p>海南奇寶。鑄出團團如栲栳。曾到崑崙。乞得山頭玉女盆。<br/>
  絳州王老。百歲癡頑推不倒。海口如門。一派黃流已電奔。</p>
<p><span class="style16">又</span>　<span class="style7">琴</span></p>
<p>神閑意定。萬籟收聲天地靜。玉指冰絃。未動宮商意已傳。<br/>
  悲風流水。寫出寥寥千古意。歸去無眠。一夜餘音在耳邊。</p>
<p><span class="style16">又</span></p>
<p>銀箏旋品。不用纏頭千尺錦。妙思如泉。一洗閒愁十五年。<br/>
  為公少止。起舞屬公公莫起。風裏銀山。擺撼魚龍我自閑。</p>
<p><span class="style16">又</span></p>
<p>鶯初解語。最是一年春好處。微雨如酥。草色遙看近卻無。<br/>
  休辭醉倒。花不看開人易老。莫待春回。顛倒紅英間綠苔。</p>
<p><span class="style16">又</span></p>
<p>江南游女，問我何年歸得去。雨細風微，兩足如霜挽紵衣。<br/>
  江亭夜語。喜見京華新樣舞。蓮步輕飛。遷客今朝始是歸。</p>
<p><span class="style15">行香子　</span><span class="style7">茶詞</span></p>
<p>綺席纔終。歡意猶濃。酒闌時高興無窮。共誇君賜，初拆臣封。看分香餅，黃金縷，密雲龍。<br/>
  鬬贏一水，功敵千鍾。覺涼生、兩腋清風。暫留紅袖，少卻紗籠。放笙歌散，庭館靜，略從容。</p>
<p><span class="style16">又</span></p>
<p>三入承明。四至九卿。問儒生何辱何榮。金張七葉，紈綺貂纓。無汗馬事，不獻賦，不明經。<br/>
  成都卜肆，寂寞君平。鄭子真巖谷躬耕。寒灰炙手，人重人輕。除竺乾學，得無念，得無名。</p>
<p><span class="style16">又</span></p>
<p>清夜無塵。月色如銀。酒斟時須滿十分。浮名浮利，虛苦勞神。歎隙中駒，石中火，夢中身。<br/>
  雖抱文章，開口誰親。且陶陶樂盡天真。幾時歸去，作箇閒人。對一張琴，一壺酒，一溪雲。</p>
<p><span class="style16">又</span>　<span class="style7">病起小集</span></p>
<p>昨夜霜風。先入梧桐。渾無處回避衰容。問公何事，不語書空。但一回醉，一回病，一回慵。<br/>
  朝來庭下，飛英如霰，似無言有意催儂。都將萬事，付與千鐘。任酒花白，眼花亂，燭花紅。<br/>
</p>
<p class="style15">點絳脣</p>
<p>閑倚胡牀，庾公樓外峰千朵。與誰同坐。明月清風我。<br/>
  別乘一來，有唱應須和。還知麼。自從添箇。風月平分破。</p>
<p><span class="style16">又</span></p>
<p>紅杏飄香，柳含煙翠拖金縷。水邊朱戶。門掩黃昏雨。<br/>
  燭影搖風，一枕傷春緒。歸不去。鳳樓何處。芳草迷歸路。</p>
<p><span class="style16">又</span></p>
<p>醉漾輕舟，信流引到花深處。塵緣相誤。無計花間住。<br/>
  煙水茫茫，千里斜陽暮。山無數。亂紅如雨。不記來時路。</p>
<p><span class="style16">又</span></p>
<p>月轉烏啼，畫堂宮徵生離恨。美人愁悶。不管羅衣褪。<br/>
  清淚斑斑，揮斷柔腸寸。瞋人問。背燈偷揾，拭盡殘妝粉。</p>
<p class="style15">皁羅特髻</p>
<p>采菱拾翠，算似此佳名，阿誰消得。采菱拾翠，稱使君知客。千金買采菱拾翠，更羅裙、滿把珍珠結。采菱拾翠，正髻鬟初合。<br/>
  真箇采菱拾翠，但深憐輕拍，一雙子采菱拾翠，繡衾下抱著俱香滑。采菱拾翠，待到京尋覓。</p>
<p class="style15">虞美人</p>
<p>定場賀老今何在。幾度新聲改。怨聲坐使舊聲闌。俗耳只知繁手不須彈。<br/>
  斷絃試問誰能曉。七歲文姬小。試教彈作輥雷聲。應有開元遺老淚縱橫。</p>
<p><span class="style16">又</span></p>
<p>落花已作風前舞，又送黃昏雨。曉來庭院半殘紅，惟有游絲千丈裊晴空。<br/>
  慇勤花下重攜手，更盡杯中酒。美人不用斂歌眉，我亦多情無奈酒闌時。</p>
<p><span class="style16">又</span></p>
<p>冰肌自是生來瘦。那更分飛後。日長簾幕望黃昏。及至黃昏時候轉銷魂。<br/>
  君還知道相思苦。怎忍拋奴去。不辭迢遞過關山。只恐別郎容易見郎難。<br/></p>
<p><span class="style16">又</span></p>
<p>深深庭院清明過。桃李初紅破。柳絲搭在玉闌干。簾外瀟瀟微雨做輕寒。<br/>
  晚晴臺榭增明媚。已拚花前醉。更闌人靜月侵廊。獨自行來行去好思量。</p>
<p><span class="style16">又</span></p>
<p>持杯搖勸天邊月。願月圓無缺。持杯更復勸花枝。且願花枝長在莫離披。<br/>
  持杯月下花前醉。休問榮枯事。此歡能有幾人知。對酒逢花不飲待何時。</p>
<p class="style15">如夢令</p>
<p>為向東坡傳語。人在玉堂深處。別後有誰來，雪壓小橋無路。歸去。歸去。江上一犂春雨。</p>
<p><span class="style16">又</span></p>
<p>手種堂前桃李。無限綠陰青子。簾外百舌兒，驚起五更春睡。居士。居士。莫忘小橋流水。</p>
<p><span class="style16">又</span>　<span class="style7">題淮山樓</span></p>
<p>城上層樓疊巘。城下清淮古汴。舉手揖吳雲，人與暮天俱遠。魂斷。魂斷。後夜松江月滿。</p>
<p class="style15">阮郎歸</p>
<p>綠槐高柳咽新蟬。薰風初入絃。碧紗窗下水沈煙。棋聲驚晝眠。<br/>
  微雨過，小荷翻。榴花開欲然。玉盆纖手弄清泉。瓊珠碎卻圓。</p>
<p><span class="style16">又</span>　<span class="style7">梅花</span></p>
<p>暗香浮動月黃昏。堂前一樹春。東風何事入西鄰。兒家常閉門。<br/>
  雪肌冷，玉容真。香顋粉未勻。折花欲寄嶺頭人。江南日暮春。<br/>
</p>
<p class="style15">訴衷情</p>
<p>海棠珠綴一重重。清曉近簾櫳。胭脂誰與勻淡，偏向臉邊濃。<br/>
  看葉嫩，惜花紅。意無窮。如花似葉，歲歲年年，共占春風。</p>
<p><span class="style16">又</span></p>
<p>小蓮初上琵琶絃。彈破碧雲天。分明繡閣幽恨，都向曲中傳。<br/>
  膚瑩玉，鬢梳蟬。綺窗前。素娥今夜，故故隨人，似鬬嬋娟。</p>
<p class="style15">謁金門</p>
<p>秋帷裏。長漏伴人無寐。低玉枕涼輕繡被。一番秋氣味。<br/>
  曉色又侵窗紙。窗外雞聲初起。聲斷幾聲還到耳。已明聲未已。</p>
<p><span class="style16">又</span></p>
<p>秋池閣。風傍曉庭簾幕。霜葉未衰吹未落。半驚鴉喜鵲。<br/>
  自笑浮名情薄。似與世人疏略。一片懶心雙懶腳。好教閑處著。</p>
<p><span class="style16">又</span></p>
<p>今夜雨。斷送一年殘暑。坐聽潮聲來別浦。明朝何處去。<br/>
  孤負金尊綠醑。來歲今宵圓否。酒醒夢回愁幾許。夜闌還獨語。</p>
<p class="style15">好事近</p>
<p>煙外倚危樓，初見遠燈明滅。卻跨玉虹歸去，看洞天星月。<br/>
  當時張范風流在，況一尊浮雪。莫問世間何事，與劍頭微吷。</p>
<p class="style15">天仙子</p>
<p>走馬探花花發末。人與化工俱不易。千回來繞百回看，蜂作婢。鶯為使。穀雨清明空屈指。<br/>
  白髮盧郎情未已。一夜翦刀收玉蕊。尊前還對斷腸紅，人有淚。花無意。明日酒醒應滿地。</p>
<p class="style15">翻香令</p>
<p>金鑪猶暖麝煤殘。惜香更把寶釵翻。重聞處，餘熏在，這一番氣味勝從前。<br/>
  背人偷蓋小逢山。更將沈水暗同然。且圖得，氤氳久，為情深嫌怕斷頭煙。<br/>
</p>
<p class="style15">桃源憶故人</p>
<p>華胥夢斷人何處。聽得鶯啼紅樹。幾點薔薇香雨。寂寞閒庭戶。<br/>
  暖風不解留花住。片片著人無數。樓上望春歸去。芳草迷歸路。</p>
<p><span class="style15">調笑令</span>　<span class="style7">效韋應物體</span></p>
<p>漁父。漁父。江上微風細雨。青蓑黃箬裳衣。紅酒白魚暮歸。歸暮。長笛一聲何處。</p>
<p><span class="style16">又</span></p>
<p>歸雁。歸雁。飲啄江南南岸。將飛卻下盤桓。塞外春來苦寒。寒苦。寒苦。藻荇欲生且住。</p>
<p class="style15">荷花媚</p>
<p>霞苞電荷碧。天然地別是風流標格。重重青蓋下，千嬌照水，好紅紅白白。<br/>
  每悵望明月清風夜，甚低迷不語，夭邪無力。終須放船兒去，清香深處住，看伊顏色。<br/>
</p>
<p class="style15">占春芳</p>
<p>紅杏了，夭桃盡，獨自占春芳。不比人間蘭麝，自然透骨生香。<br/>
  對酒莫相忘。似佳人兼合明光。只憂長笛吹花落，除是寧王。</p>
<p class="style15">一斛珠</p>
<p>洛城春晚。垂楊亂掩紅樓半。小池輕浪紋如篆。燭下花前，曾醉離歌宴。<br/>
  自惜風流雲雨散。關山有限情無限。待君重見尋芳伴。為說相思，目斷西樓燕。</p>
<p class="style15">意難忘</p>
<p>花擁鴛房。記駞肩髻小。約鬢眉長。輕身翻燕舞。低語囀鶯簧。相見處。便難忘。肯親度瑤觴。向夜闌歌翻郢曲。帶換韓香。</p>
<p>別來音信難將。似雲收楚峽。雨散巫陽。相逢情有在。不語意難量。些箇事，斷人腸。怎禁得悽惶。待與伊移根換葉，試又何妨。<br/>
</p>
</div>
<!-- end .main --></div>
<!-- end #main --></div>

</div>



</body></html>