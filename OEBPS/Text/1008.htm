<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_2">東坡前集-卷八</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="poem">
<h5>東坡前集</h5><span class="style9">卷八</span>
<hr/>
<h3 id="toc_1">詩七十二首</h3>
<p class="style15">和晁同年九日見寄</p>
<p>仰看鸞鵠刺天飛，富貴功名老不思。<br/>
    病馬已無千里志，騷人長負一秋悲。<br/>
    古來重九皆如此，別後西湖付與誰。<br/>
    遣子窮愁天有意，吳中山水要清詩。</p>
<p class="style15">送喬施州</p>
<p>恨無負郭田二頃，空有載行書五車。<br/>
    江上青山橫絕壁，雲間細路躡飛蛇。<br/>
    雞號黑暗通蠻貨，<span class="style7">胡人謂犀為黑暗。</span>蜂鬧黃連采蜜花。<br/>
    共怪河南門下客，不應萬里向長沙。<br/>
<span class="style7">喬受知於吳丞相，而施州風土大類長沙。</span></p>
<p class="style15">雪夜獨宿柏仙庵</p>
<p>晚雨纖纖變玉霙，小庵高臥有餘清。<br/>
    夢驚忽有穿窗片，夜靜惟聞瀉竹聲。<br/>
    稍壓冬溫聊得健，未濡秋旱若為耕。<br/>
    天公用意真難會，又作春風爛漫晴。</p>
<p class="style15">和孔郎中荊林馬上見寄</p>
<p>秋禾不滿眼，宿麥種亦稀。永愧此邦人，芒刺在膚肌。<br/>
    平生五千卷，一字不救饑。方將怨無襦，忽復歌緇衣。<br/>
    堂堂孔北海，直氣凜羣兒。朱輪未及郊，清風已先馳。<br/>
    何以累君子，十萬貧與羸。滔滔滿四方，我行竟安之。<br/>
    何時劍關路，春山聞子規。</p>
<p class="style15">留別雩泉</p>
<p>舉酒屬雩泉，白髮日夜新。何時泉中天，復照泉上人。<br/>
    二年飲泉水，魚鳥亦相親。還將弄泉手，遮日向西秦。</p>
<p class="style15">留別釋迦院牡丹呈趙倅</p>
<p>春風小院却來時，壁間惟見使君詩。<br/>
    應問使君何處去，憑花說與春風知。<br/>
    年年歲歲何窮已，花似今年人老矣。<br/>
    去年崔護若重來，前度劉郎在千里。</p>
<p class="style15">董儲郎中嘗知眉州與先人游過安丘訪其故居見其子希甫留詩屋壁</p>
<p>白髮郎潛舊使君，至今人道最能文。<br/>
    隻雞敢忘橋公語，下馬來尋董相墳。<br/>
    冬月負薪雖得免，鄰人吹笛不堪聞。<br/>
    死生契闊君休問，灑淚西南向白雲。</p>
<p class="style15">劉貢父見余歌詞數首以詩見戲聊次其韻</p>
<p>十載漂然未可期，那堪重作看花詩。<br/>
    門前惡語誰傳去，醉後狂歌自不知。<br/>
    刺舌君今猶未戒，灸眉我亦更何詞。<br/>
    相從痛飲無餘事，正是春容最好時。</p>
<p class="style15">除夜大雪留濰州元日早晴遂行中塗雪復作</p>
<p>      除夜雪相留，元日晴相送。東風吹宿酒，瘦馬兀殘夢。<br/>
    葱曨曉光開，放轉餘花弄。下馬成野酌，佳哉誰與共。<br/>
    須臾晚雲合，亂灑無缺空。鵝毛垂馬駿，自怪騎白鳳。<br/>
    三年東方旱，逃戶連欹棟。老農釋耒歎，淚入飢腸痛。<br/>
    春雪雖云晚，春麥猶可種。敢怨行役勞，助爾歌飯罋。</p>
<p class="style15">大雪青州道上有懷東武園亭寄交孔周翰</p>
<p>超然臺上雪，城郭山川兩奇絕。<br/>
    海風吹碎碧琉璃，時見三山白銀闕。<br/>
    蓋公堂前雪，綠窗朱戶相明滅。<br/>
    堂中美人雪爭妍，粲然一笑玉齒頰。<br/>
    就中山堂雪更奇，青松怪石亂瓊絲。<br/>
    惟有使君遊不歸，五更上馬愁斂眉。<br/>
    君不是淮西李侍中，夜入蔡州縛取吳元濟。<br/>
    又不是襄陽孟浩然，長安道上騎驢吟雪詩。<br/>
    何當閉門飲美酒，無人毀譽河東守。</p>
<p class="style15">至濟南李公擇以詩相迎次其韻二首</p>
<p>弊裘羸馬古河濱，野闊天低糝玉塵。<br/>
      自笑飡氈典屬國，來看換酒謫仙人。<br/>
      宦遊到處身如寄，農事何時手自親。<br/>
      剩作新詩與君和，莫因風雨廢鳴晨。</p>
<p>夜擁笙歌霅水濱，回頭樂事總成塵。<br/>
    今年送汝作太守，到處逢君是主人。<br/>
    聚散細思都是夢，身名漸覺兩非親。<br/>
    相從繼燭何須問，蝙蝠飛時日正晨。</p>
<p class="style15">和孔君亮郎中見贈</p>
<p>偶對先生盡一樽，醉看萬物汹崩奔。<br/>
    優遊共我聊卒歲，骯髒如君合倚門。<br/>
    只恐掉頭難久住，應須傾蓋便深論。<br/>
    固知嚴勝風流在，又見長身十世孫。<br/>
<span class="style7">戣，字君嚴；戡，字君勝。退之志其墓云：孔子世三十八，吾見其孫白而長身。今君亮四十八世矣。</span></p>
<p class="style15">送范景仁遊洛中</p>
<p>小人真闇事，閑退豈公難。道大吾何病，言深聽者寒。<br/>
    憂時雖早白，住世有還丹。得酒相逢樂，無心所遇安。<br/>
    去年行萬里，蜀路走千盤。投老身彌健，登山意未闌。<br/>
    西遊為櫻筍，東道盡鵷鸞。杖履攜兒去，園亭借客看。<br/>
    折花斑竹寺，弄水石樓灘。鬻馬衰憐白，驚雷怯笑韓。<br/>
    蘚書標洞府，<span class="style7">歐陽永叔嘗游嵩山，日暮，於絕壁上見苔蘚成文，云雲神清之洞。明日復尋，不見。</span>松蓋偃天壇。試與劉夫子，重尋靖長官。<span class="style7">劉几云：曾見人嵩山幽絕處，眼光如貓，意其為靖長官也。</span></p>
<p class="style15">次韻景仁留別</p>
<p>公老我亦衰，相見恨不數。臨行一盃酒，此意重山岳。<br/>
    歌詞白紵清，琴弄黃鍾濁。詩新眇難和，飲少僅可學。<br/>
    欲參兵部選，有力誰如犖。且作東諸侯，山城雄鼓角。<br/>
    南游許過我，不憚千里邈。會當聞公來，倒屣髮一握。</p>
<p class="style15">書韓幹牧馬圖</p>
<p>南山之下，汧渭之間，想見開元天寶年。<br/>
    八坊分屯隘秦川，四十萬疋如雲煙。<br/>
    騅駓駰駱驪騮騵，白魚赤兔騂皇䮧。<br/>
    龍顱鳳頸獰且妍，奇姿逸德隱駑頑。<br/>
    碧眼胡兒手足鮮，歲時翦刷供帝閑。<br/>
    柘袍臨池侍三千，紅妝照日光流淵。<br/>
    樓下玉螭吐清寒，往來蹙踏生飛湍。<br/>
    衆工舐筆和朱鉛，先生曹霸弟子韓。<br/>
    廄馬多肉尻脽圓，肉中畫骨誇尤難，金羈玉勒繡羅鞍。<br/>
    鞭箠刻烙傷天全，不如此圖近自然。<br/>
    平沙細草芒芊綿，驚鴻脫兔爭後先。<br/>
    王良挾策飛上天，何必俯首服短轅。</p>
<p class="style15">送魯元翰少卿知衛州</p>
<p>冗士無處著，寄身范公園。桃花忽成陰，薺麥秀已繁。<br/>
    閉門春晝永，惟有黃蜂喧。誰人肯攜酒，共醉榆柳村。<br/>
    髯卿獨何者，一月三到門。我不往拜之，髯來意彌敦。<br/>
    堂堂元老後，亹亹仁人言。憶在錢塘歲，情好均弟昆。<br/>
    時於冰雪中，笑語作春溫。欲飲徑相覓，夜開叢竹軒。<br/>
    搜尋到篋笥，鮓醢無復存。每愧煙火中，玉腕親炮燔。<br/>
    別來今幾何，相對如夢魂。告我當北渡，新詩侑清樽。<br/>
    坡陁太行麓，洶涌黃河翻。仕宦非不遇，王畿西北垣。<br/>
    斯民如魚耳，見網則驚奔。皎皎千丈清，不如尺水渾。<br/>
    刑政雖首務，念當養其源。一聞襦袴音，盜賊安足論。</p>
<p class="style15">次韻子由送蔣夔赴代州學官</p>
<p>功利爭先變法初，典型獨守老成餘。<br/>
    窮人未信詩能爾，倚市懸知繡不如。<br/>
    代北諸生漸狂簡，牀頭雜說為爬梳。<br/>
    歸來問雁吾何敢，疾世王符解著書。</p>
<p class="style15">和李邦直沂山祈雨有應</p>
<p>高田生黃埃，下田生蒼耳。<br/>
    蒼耳亦已無，更問麥有幾。<br/>
    蛟龍睡足亦解慚，二麥枯時雨如洗。<br/>
    不知雨從何處來，但聞呂梁百步聲如雷。<br/>
    試上城南望城北，際天菽粟青成堆。<br/>
    飢火燒腸作牛吼，不知待得秋成否？<br/>
    半年不雨坐龍慵，共怨天公不怨龍。<br/>
    今朝一雨聊自贖，龍神社鬼各言功。<br/>
    無功日盜太倉穀，嗟我與龍同此責。<br/>
    勸農使者不汝容，因君作詩先自劾。</p>
<p class="style15">宿州次韻劉涇</p>
<p>我欲歸休瑟漸希，舞雩何日著春衣。<br/>
    多情白髮三千丈，無用蒼皮四十圍。<br/>
    晚覺文章真小技，早知富貴有危機。<br/>
    為君垂涕君知否，千古華亭鶴自飛。<br/>
<span class="style7">涇之兄汴亦有文，死矣。</span></p>
<p class="style15">和孔密州五絕</p>
<p class="style15">　　見邸家園留題</p>
<p>大旆傳聞載酒過，小詩未忍著塼磨。<br/>
    陽關三疊君須秘，除却膠西不解歌。<br/>
<span class="style7">來詩有渭城之句。</span></p>
<p>　　<span class="style15">春步西園見寄</span></p>
<p>歲歲開園成故事，年年行樂不辜春。<br/>
    今年太守尤難繼，慈愛聰明惠利人。</p>
<p>　　<span class="style15">東欄梨花</span></p>
<p>梨花淡白柳深青，柳絮飛時花滿城。<br/>
    惆悵東欄二株雪，人生看得幾清明。</p>
<p>　　<span class="style15">和流杯石上草書小詩</span></p>
<p>蜂腰鵠膝嘲希逸，春蚓秋蛇病子雲。<br/>
    醉裏自書醒自笑，如今二絕更逢君。</p>
<p><span class="style15">　　堂後白牡丹</span></p>
<p>城西千葉豈不好，笑舞春風醉臉丹。<br/>
    何似後堂冰玉潔，遊蜂非意不相干。<br/>
<span class="style7">孔頗有聲伎，而客無見者。</span></p>
<p><span class="style15">和趙郎中見戲</span><br/>
<span class="style7">趙以徐妓不如東武，詩中見戲云，只有當時燕子樓</span></p>
<p>      燕子人亡三百秋，卷簾那復似揚州。<br/>
      西行未必能勝此，空唱崔徽上白樓。</p>
<p>我擊藤牀君唱歌，明年六十奈君何。<br/>
    醉顛只要裝風景，莫向人前自洗磨。<br/>
<span class="style7">趙每醉歌畢，輒曰明年六十矣。</span></p>
<p class="style15">和子由與顏長道同游百步洪相地築亭種柳</p>
<p>平明坐衙不暖席，歸來閉閣閑終日。<br/>
    臥聞客至倒屣迎，兩眼蒙籠餘睡色。<br/>
    城東泗水步可到，路轉河洪翻雪白。<br/>
    安得青絲絡駿馬，蹙踏飛波柳陰下。<br/>
    奮身三丈兩蹄間，振鬣長鳴聲自乾。<br/>
    少年狂興久已謝，但憶嘉陵繞劍關。<br/>
    劍關大道車方軌，君自不去歸何難。<br/>
    山中故人應大笑，築室種柳何時還。</p>
<p class="style15">次韻李邦直感舊</p>
<p>騶騎傳呼出跨坊，簿書填委入充堂。<br/>
    誰教案部如何武，只許清樽對孟光。<br/>
    婉娩有時來入夢，溫柔何日聽還鄉。<br/>
    酸寒病守尤堪笑，千步空餘僕射場。</p>
<p class="style15">與梁先舒煥泛舟得臨釀字二首</p>
<p>彭城古戰國，孤客倦登臨。汴泗交流處，清潭百丈深。<br/>
      故人輕千里，足蠒來相尋。何以娛嘉客，潭水洗君心。</p>
<p>老守厭簿書，先生罷函丈。風流魏晉間，談笑羲皇上。<br/>
    河洪忽已過，水色綠可釀。君毋輕此樂，此樂清且放。</p>
<p class="style15">次韻荅邦直子由四首</p>
<p>簿書顛倒夢魂間，知我踈慵肯見原。<br/>
      閑作閉門僧舍冷，病聞吹枕海濤喧。<br/>
      忘懷杯酒逢人共，引睡文書信手翻。<br/>
    欲吐狂言喙三尺，怕君瞋我却須吞。<span class="style7">邦直屢以此見戒。</span></p>
<p>城南短李好交遊，箕踞狂歌總自由。<br/>
      尊主庇民君有道，樂天知命我無憂。<br/>
      醉呼妙舞留連夜，閑作清詩斷送秋。<br/>
      瀟灑使君殊不俗，罇前容我攬須不。</p>
<p>      老弟東來殊寂寞，故人留飲慰酸寒。<br/>
      草荒城角開新徑，雨入河洪失舊灘。<br/>
      車馬追陪跡未掃，唱酬往復字應漫。<br/>
      此詩更欲憑君改，待與江南子布看。</p>
<p>君雖為我此遲留，別後淒涼我已憂。<br/>
    不見便同千里遠，退歸終作十年遊。<br/>
    恨無楊子一區宅，懶臥元龍百尺樓。<br/>
    聞道鵷鴻滿臺閣，網羅應不到沙鷗。</p>
<p class="style15">司馬君實獨樂園</p>
<p>青山在屋上，流水在屋下。中有五畝園，花竹秀而野。<br/>
    花香襲杖屨，竹色侵盞斝。樽酒樂餘春，棋局消長夏。<br/>
    洛陽古多士，風俗猶爾雅。先生臥不出，冠蓋傾洛社。<br/>
    雖云與衆樂，中有獨樂者。才全德不形，所貴知我寡。<br/>
    先生獨何事，四海望陶冶。兒童誦君實，走卒知司馬。<br/>
    持此欲安歸，造物不我捨。名聲逐吾輩，此病天所赭。<br/>
    撫掌笑先生，年來效瘖啞。</p>
<p class="style15">送顏復兼寄王鞏</p>
<p>彭城官居冷如水，誰從我遊顏氏子。<br/>
    我衰且病君亦窮，衰窮相守正其理。<br/>
    胡為一朝捨我去，輕衫觸熱行千里。<br/>
    問君無乃求之歟，荅我不然聊爾耳。<br/>
    京師萬事日日新，故人如故今有幾。<br/>
    君知牛行相君宅，扣門但覓王居士。<br/>
    清詩草聖俱入妙，別後寄我書連紙。<br/>
    苦恨相思不相見，約我重陽嗅霜蕊。<br/>
    君歸可喚與俱來，未應指目妨進擬。<br/>
    太一老仙閑不出，<span class="style7">張安道為太一宮使。</span>踵門問道今時矣。<br/>
    因行過我路幾何，願君推挽加鞭箠。<br/>
    吾儕一醉豈易得，買羊釀酒從今始。</p>
<p class="style15">蠍虎</p>
<p>黃雞啄蠍如啄黍，窗間守宮稱蠍虎。<br/>
    闇中繳尾伺飛蟲，巧捷功夫在腰膂。<br/>
    跂跂脈脈善緣壁，陋質從來誰比數。<br/>
    今年歲旱號蜥蜴，狂走兒童鬧歌舞。<br/>
    能銜渠水作冰雹，便向蛟龍覓雲雨。<br/>
    守宮努力搏蒼蠅，明年歲旱當求汝。</p>
<p><span class="style7">轍幼從子瞻兄讀書，未嘗一日相舍。既壯，將遊宦四方，讀韋蘇州詩，有云「那知風雨夜，復此對牀眠」，惻然感之，乃相約早退為閑居之樂。故子瞻始為鳳翔幕官，留詩與轍曰：「夜雨何時聽蕭瑟。」其後子瞻通守餘杭，復移守膠西，而轍滯留於淮陽、濟南，不見者七年。熙寧十年二月，始復會於澶濮之間，相從彭城，留百餘日。時宿於逍遙堂，追感前約，作二小詩。</span></p>
<p><span class="style7">逍遙堂後千尋木，長送中宵風雨聲。誤喜對牀尋舊約，不知漂泊在彭城。<br/>
      秋來東閣涼如水，客去山公醉似泥。困臥北窗呼不醒，風吹松竹雨淒淒。(蘇轍)</span></p>
<p>子由將赴南都，與余會宿於逍遙堂，作兩絕句。讀之，殆不可為懷，因和其詩以自解。余觀子由自少曠達天資，近道又得至人養生長年之訣，而余亦竊聞其一二，以為今者宦遊，相別之日淺；而異時退休，相從之日長。既以自解，且以慰子由云。</p>
<p>別期漸近不堪聞，風雨蕭蕭已斷魂。<br/>
      猶勝相逢不相識，形容變盡語音存。</p>
<p>但令朱雀長金花，此別還同一轉車。<br/>
    五百年間誰復在，會看銅狄兩咨嗟。</p>
<p class="style15">留題石經院三首</p>
<p>葱蒨門前路，行穿翠密中。却來堂上看，巖谷意無窮。<br/>
      夭矯庭中檜，枯枝鵲踏消。瘦皮纏鶴骨，高頂轉龍腰。<br/>
      窈窕山頭井，潛通伏澗清。欲知深幾許，聽放轆轤聲。</p>
<p class="style15">過雲龍山人張天驥</p>
<p>郊原雨初足，風日清且好。病守亦欣然，肩輿白門道。<br/>
    荒田咽蛩蚓，村巷懸梨棗。下有幽人居，閉門空雀噪。<br/>
    西風高正厲，落葉紛可掃。孤僮臥斜日，病馬放秋草。<br/>
    墟里通有無，垣墻任摧倒。君家本冠蓋，絲竹鬧鄰保。<br/>
    脫身聲利中，道德自濯澡。躬耕抱羸疾，奉養百歲老。<br/>
    詩書膏吻頰，菽水媚翁媼。飢寒天隨子，杞菊自擷芼。<br/>
    慈孝董邵南，雞狗相乳抱。吾生如寄耳，歸計失不早。<br/>
    故山豈敢忘，但恐迫華皓。從君學種秫，斗酒時相勞。</p>
<p>贈王仲素寺丞<span class="style7">名景純</span></p>
<p>養氣如養兒，棄官如棄泥。人皆笑子拙，事定竟誰迷。<br/>
    歸耕獨患貧，問子何所齎。尺宅足自庇，寸田有餘畦。<br/>
    明珠照短褐，陋室生虹霓。雖無孔方兄，顧有法喜妻。<br/>
    彈琴一長嘯，不荅阮與嵇。曹南劉夫子，名與子政齊。<br/>
    家有鴻寶書，不鑄金褭蹄。促膝問道要，遂蒙分刀圭。<br/>
    不忍獨不死，尺書肯見梯。我生本強鄙，少以氣自擠。<br/>
    孤舟倒江河，赤手攬象犀。年來稍自笑，留氣下暖臍。<br/>
    苦恨聞道晚，意象颯已淒。空見孫思邈，區區賦病棃。</p>
<p class="style15">陽關詞三首</p>
<p>受降城下紫髯郎，戲馬臺南古戰場。<br/>
    恨君不取契丹首，金甲牙旗歸故鄉。<span class="style7">右贈張繼愿</span></p>
<p>濟南春好雪初晴，行到龍山馬足輕。<br/>
    使君莫忘霅溪女，時作陽關腸斷聲。<span class="style7">右荅李公擇</span></p>
<p>暮雲收盡溢清寒，銀漢無聲轉玉盤。<br/>
    此生此夜不長好，明月明年何處看。<span class="style7">右中秋月</span></p>
<p class="style15">和孔周翰二絕</p>
<p>　　<span class="style15">再觀邸園留題</span></p>
<p>小園香霧曉蒙籠，醉手狂詞未必工。<br/>
    魯叟錄詩應有取，曲收彤管邶鄘風。</p>
<p>　　<span class="style15">觀淨觀堂效韋蘇州詩</span></p>
<p>弱羽巢林在一枝，幽人蝸舍兩相宜。<br/>
    樂天長短三千首，却愛韋郎五字詩。</p>
<p class="style15">京師哭任遵聖</p>
<p>十年不還鄉，兒女日夜長。豈惟催老大，漸復成凋喪。<br/>
    每聞耆舊亡，涕泫聲輒放。老任況奇逸，先子推輩行。<br/>
    文章小得譽，詩語尤清壯。吏能復所長，談笑萬夫上。<br/>
    自喜作劇縣，偏工破豪黨。奮髯走猾吏，嚼齒對姦將。<br/>
    哀哉命不偶，每以才得謗。竟使落窮山，青衫就黃壤。<br/>
    宦遊久不樂，江海永相望。退耕本就君，時節相勞餉。<br/>
    此懷今不遂，歸見纍纍葬。望哭國西門，落日銜千嶂。<br/>
    平生惟一子，抱負珠在掌。見之齠齔中，已有食牛量。<br/>
    他年如入洛，生死一相訪。惟有王濬沖，心知中散狀。</p>
<p class="style15">荅任師中家漢公</p>
<p>先君昔未仕，杜門皇祐初。道德無貧賤，風采照鄉閭。<br/>
    何嘗踈小人，小人自闊踈。出門無所詣，老史在郊墟。<br/>
    門前萬竿竹，堂上四庫書。高樹紅消梨，小池白芙蕖。<br/>
    常呼赤腳婢，雨中擷園蔬。矯矯任夫子，罷官還舊廬。<br/>
    是時里中兒，始識長者車。烹雞酌白酒，相對歡有餘。<br/>
    有如龐德公，往還葛與徐。妻子走堂下，主人竟誰歟。<br/>
    我時年尚幼，作賦慕相如。侍立看君談，精悍實起予。<br/>
    歲月曾幾何，耆老逝不居。史侯最先沒，孤墳拱桑樗。<br/>
    我亦涉萬里，清血滿襟祛。漂流二十年，始悟萬緣虛。<br/>
    獨喜任夫子，老佩刺史魚。威行烏白蠻，解辮請冠裾。<br/>
    方當入奏事，清廟陳璠璵。胡為厭軒冕，歸意不少紓。<br/>
    上蔡有良田，黃沙走清渠。罷亞百頃稻，雍容十年儲。<br/>
    閑隨李丞相，搏射鹿與豬。蒼鷹十斤重，猛犬如黃驢。<br/>
    豈比陶淵明，窮苦自把鋤。我今四十二，衰髮不滿梳。<br/>
    彭城古名郡，乏人偶見除。頭顱已可知，幾何不樵漁。<br/>
    會當相從去，芒鞋老菑畬。念子瘴江邊，懷抱向誰攄。<br/>
    賴我同年友，相歡出同輿。冰盤薦文鮪，<span class="style7">鮪，鮥也。戎、瀘常有。</span>玉斝傾浮蛆。<br/>
    醉中忽思我，清詩綴瓊琚。知我少詼諧，教我時卷舒。<br/>
    世事日反覆，翩如風中旟。雀羅弔廷尉，秋扇悲婕妤。<br/>
    升沉一何速，喜怒紛衆狙。作詩謝二子，我師寗與蘧。</p>
<p class="style15">初別子由</p>
<p>我少知子由，天資和而清。好學老益堅，表裏漸融明。<br/>
    豈獨為吾弟，要是賢友生。不見六七年，微言誰與賡。<br/>
    常恐坦率性，放縱不自程。會合亦何事，無言對空枰。<br/>
    使人之意消，不善無由萌。森然有六女，包裹布與荊。<br/>
    無憂賴賢婦，藜藿等大烹。使子得行意，青衫陋公卿。<br/>
    明日無晨炊，倒牀作雷鳴。秋眠我東閣，夜聽風雨聲。<br/>
    懸知不久別，妙理重細評。昨日忽出門，孤舟轉西城。<br/>
    歸來北堂上，古屋空崢嶸。退食悮相從，入門中自驚。<br/>
    南都信繁會，人事水火爭。念當閉閣坐，頹然寄聾盲。<br/>
    妻子亦細事，文章固虛名。會須掃白髮，不復用黃精。</p>
<p class="style15">次韻呂梁仲屯田</p>
<p>雨葉風花日夜稀，一杯相屬竟何時。<br/>
    空虛豈敢酬瓊玉，枯朽猶能出菌芝。<br/>
    門外呂梁從迅急，胸中雲夢自逶遲。<br/>
    待君筆力追靈運，莫負南臺九日期。</p>
<p class="style15">章質夫寄惠崔徽真</p>
<p>玉釵半脫雲垂耳，亭亭芙蓉在秋水。<br/>
    當時薄命一酸辛，千古華堂奉君子。<br/>
    水邊何處無麗人，近前試看丞相嗔。<br/>
    不如丹青不解語，世間言語元非真。<br/>
    知君被惱更愁絕，卷贈老夫驚老拙。<br/>
    為君援筆賦梅花，未害廣平心似鐵。</p>
<p class="style15">王鞏屢約重九見訪，既而不至，以詩送將官梁交且見寄次韻荅之。交頗文雅，不類武人家，有侍者甚惠麗。</p>
<p>知君月下見傾城，破恨懸知酒有兵。<br/>
    老守無何惟日飲，將軍競病自詩鳴。<br/>
    花枝不共秋欹帽，筆陣空來夜斫營。<br/>
    愛惜微官將底用，他年只好寫銘旌。</p>
<p class="style15">臺頭寺雨中送李邦直赴史館，分韻得憶字人字。兼寄孫巨源二首。</p>
<p>霜林日夜西風急，老送君歸百憂集。<br/>
      清歌窈眇入行雲，雲為不行天為泣。<br/>
      紅葉黃花秋正亂，白魚紫蟹君須憶。<br/>
      憑君說向髯將軍，衰鬢相逢應不識。</p>
<p>珥筆西歸近紫宸，太平典冊不緣麟。<br/>
    付君此事甯論晉，載我當時舊過秦。<br/>
    門外想無千斛米，墓中知有百年人。<br/>
    看君兩眼明如鏡，休把春秋坐素臣。</p>
<p class="style15">代書荅梁先</p>
<p>此身與世真悠悠，蒼顏華髮誰汝留。<br/>
    強名太守古徐州，忘歸不如楚沐猴。<br/>
    魯人豈獨不知丘，藉蹸夫子無罪尤。<br/>
    異哉梁子清而脩，不遠千里從我遊。<br/>
    瞭然正色懸雙眸，世之所馳子獨不。<br/>
    一經通明傳節侯，小楷精絕規摹歐。<span class="style7">梁生學歐陽公書。</span><br/>
    我衰廢學懶且媮，畏見問事賈長頭。<br/>
    別來紅葉黃花秋，夜夢見之起坐愁。<br/>
    遺我駁石盆與甌，黑質白章聲琳球。<br/>
    謂言山石生澗溝。追琢尚可王公羞。<br/>
    感子佳意能無酬，反將木瓜報珍投。<br/>
    學如富賈在博收，仰取俯拾無遺籌。<br/>
    道大如天不可求，脩其可見致其幽。<br/>
    願子篤實慎勿浮，發憤忘食樂忘憂。</p>
<p class="style15">九日邀仲屯田，為大水所隔，以詩見寄，次其韻。</p>
<p>無復龍山對孟嘉，西來河伯意雄夸。<br/>
    霜風可使吹黃帽，<span class="style7">舟人黃帽，土勝水也。</span>尊酒那能泛浪花。<br/>
    漫遣鯉魚傳尺素，卻將燕石報瓊華。<br/>
    何時得見悲秋老，醉裏題詩字半斜。</p>
<p><span class="style15">河復</span><span class="style7">并敘</span></p>
<p class="story">熙寧十年秋，河決澶淵，注鉅野，入淮泗。自澶魏以北皆絕流，而齊楚大被其害。彭門城下水二丈八尺，七十餘日不退，吏民疲於守禦。十月十三日，澶州大風終日，既止，而河流一枝已復故道，聞之喜甚，庶幾可塞乎。乃作河復詩，歌之道路，以致民願而迎神休，蓋守土者之志也。</p>
<p>君不見西漢元光元封間，河決瓠子二十年。<br/>
    鉅野東傾淮泗滿，楚人恣食黃河鱣。<br/>
    萬里沙回封禪罷，初遣越巫沉白馬。<br/>
    河公未許人力窮，薪芻萬計隨流下。<br/>
    吾君仁聖如帝堯，百神受職河神驕。<br/>
    帝遣風師下約束，北流夜起澶州橋。<br/>
    東風吹凍收微淥，神功不用淇園竹。<br/>
    楚人種麥滿河淤，仰看浮槎棲古木。</p>
<p class="style15">韓幹馬十四疋</p>
<p>二馬並驅攢八蹄，二馬宛頸騣尾齊。<br/>
      一馬任前雙舉後，一馬卻避長鳴嘶。<br/>
      老髯奚官騎且顧，前身作馬通馬語。<br/>
      後有八匹飲且行，微流赴吻若有聲。<br/>
      前者既濟出林鶴，後者欲涉鶴俛啄。<br/>
      最後一匹馬中龍，不嘶不動尾搖風。<br/>
      韓生畫馬真是馬，蘇子作詩如見畫。<br/>
      世無伯樂亦無韓，此詩此畫誰當看。</p>
<p class="style15">有言郡東北荊山下可以溝畎積水，因與吳正字、王戶曹同往相視，以地多亂石，不果。還遊聖女山，山有石室如墓，而無棺椁。或云宋司馬桓魋墓。二子有詩，次其韻。二首</p>
<p>側手區區未易遮，奔流一瞬卷千家。<br/>
      共疑智伯初圍趙，猶有張湯欲漕斜。<br/>
      已坐迂疏來此地，分將勞苦送生涯。<br/>
      使君下策真堪笑，隱隱驚雷響踏車。</p>
<p>茫茫清泗繞孤岑，歸路相將得暫臨。<br/>
    試著芒鞋穿犖确，更然松炬照幽深。<br/>
    縱令司馬能鑱石，奈有中郎解摸金。<br/>
    強寫蒼崖留歲月，他年誰識此時心。</p>
<p class="style15">贈寫御容妙善師</p>
<p>憶昔射策干先皇，珠簾翠幄分兩廂。<br/>
    紫衣中使下傳詔，跪捧再拜聞天香。<br/>
    仰觀眩晃目生暈，但見曉色開扶桑。<br/>
    迎陽晚出步就坐，絳紗玉斧光照廊。<br/>
    野人不識日月角，髣髴尚記重瞳光。<br/>
    三年歸來真一夢，橋山松檜淒風霜。<br/>
    天容玉色誰敢畫，老師古寺晝閉房。<br/>
    夢中神授心有得，覺來信手筆已忘。<br/>
    幅巾常服儼不動，孤臣入門涕自滂。<br/>
    元老侑坐須眉古，虎臣立侍冠劍長。<br/>
    平生慣寫龍鳳質，肯顧草間猿與麞。<br/>
    都人踏破鐵門限，黃金白璧空堆牀。<br/>
    爾來摹寫亦到我，謂是先帝白髮郎。<br/>
    不須覽鏡坐自了，明年乞身歸故鄉。</p>
<p class="style15">哭刁景純</p>
<p>讀書想前輩，每恨生不早。紛紛少年場，猶得見此老。<br/>
    此老如松柏，不受霜雪槁。直從毫末中，自養到合抱。<br/>
    宏材乏近用，千歲自枯倒。文章餘正始，風節貫華皓。<br/>
    平生為人耳，自為薄如縞。是非雖難齊，反覆看愈好。<br/>
    前年旅吳越，把酒慶壽考。扣門無晨夜，百過跡未掃。<br/>
    但知從德公，未省厭丘嫂。別時公八十，後會知難保。<br/>
    昨日故人書，連年喪公媼。<span class="style7">景純妻先亡。</span>傷心范橋水，漾漾舞寒藻。<br/>
    華堂不見人，瘦馬空戀皁。我欲江東去，匏樽酌行潦。<br/>
    鏡湖無賀監，慟哭稽山道。忍見萬松岡，荒池沒秋草。</p>
<p class="style15">荅呂梁仲屯田</p>
<p>亂山合沓圍彭門，官居獨在懸水村。<span class="style7">呂梁地名。</span><br/>
    居民蕭條雜麋鹿，小市冷落無雞豚。<br/>
    黃河西來初不覺，但訝清泗流奔渾。<br/>
    夜聞沙岸鳴甕盎，曉看雪浪浮鵬鯤。<br/>
    呂梁自古喉吻地，萬頃一抹何由吞。<br/>
    坐觀入市卷閭井，吏民走盡餘王尊。<br/>
    計窮路斷欲安適，吟詩破屋愁鳶蹲。<br/>
    歲寒霜重水歸壑，但見屋瓦留沙痕。<br/>
    入城相對如夢寐，我亦僅免為魚黿。<br/>
    旋呼歌舞雜詼笑，不惜飲釂空缾盆。<br/>
    念君官舍冰雪冷，新詩美酒聊相溫。<br/>
    人生如寄何不樂，任使絳蠟燒黃昏。<br/>
    宣房未築淮泗滿，故道堙滅瘡痍存。<br/>
    明年勞苦應更甚。我當畚鍤先鯨髡。<br/>
    付君萬指伐頑石，千錘雷動蒼山根。<br/>
    高城如鐵洪口決，談笑卻掃看崩奔。<br/>
    農夫掉臂免狼顧，秋穀布野如雲屯。<br/>
    還須更置軟腳酒，為君擊鼓行金樽。</p>
<p class="style15">張寺丞益齋</p>
<p>張子作齋舍，而以益為名。吾聞之夫子，求益非速成。<br/>
    譬如遠遊客，日夜事征行。今年適燕薊，明年走蠻荊。<br/>
    東觀盡滄海，西涉渭與涇。歸來閉戶坐，八方在軒庭。<br/>
    又如學醫人，識病由飽更。風雨晦明淫，跛躄瘖聾盲。<br/>
    虛實在其脈，靜躁在其情。榮枯在其色，壽夭在其形。<br/>
    苟能閱千人，望見知死生。為學務日益，此言當自程。<br/>
    為道貴日損，此理在既盈。願君書此詩，以為益齋銘。</p>
<p class="style15">荅孔周翰求書與詩</p>
<p>身閑曷不長閉口，天寒正好深藏手。<br/>
    吟詩寫字有底忙，未脫多生宿塵垢。<br/>
    不蒙譏訶子厚疾，反更刻畫無鹽醜。<br/>
    征西自有家雞肥，太白應驚飯山瘦。<br/>
    與君相從知幾日，東風待得花開否。<br/>
    撥棄萬事勿復談，百觚之後那詞酒。</p>
<p class="style15">送李公恕赴闕</p>
<p>君才有如切玉刀，見之凜凜寒生毛。<br/>
    願隨壯士斬蛟蜃，不願腰間纏錦絛。<br/>
    用違其才志不展，坐與胥吏同疲勞。<br/>
    忽然眉上有黃氣，吾君漸欲收英髦。<br/>
    立談左右俱動色，一語徑破千言牢。<br/>
    我頃分符在東武，脫略萬事惟嬉遨。<br/>
    盡壞屏障通內外，仍呼騎曹為馬曹。<br/>
    君為使者見不問，反更對飲持雙螯。<br/>
    酒酣箕坐語驚衆，雜以嘲諷窮詩騷。<br/>
    世上小兒多忌諱，獨能容我真賢豪。<br/>
    為我買田臨汶水，逝將歸去誅蓬蒿。<br/>
    安能終老塵土下，俯仰隨人如桔槔。
    </p>
</div>

<!-- end .main --></div>
<!-- end #main --></div>

</div>



</body></html>