<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡內制集-卷八</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>內制集</h5>
　<span class="style9">卷八</span>
<hr/>
<p class="style16">元祐三年端午貼子詞</p>
<p class="style15">皇帝閣六首</p>
<p>盛德初融後，潛陰未姤時。侍臣占易象，明兩作重离。</p>
<p>採秀擷群芳，爭儲百藥良。太醫初薦艾，庶草驗蕃昌。</p>
<p>微涼生殿閣，習習滿皇都。試問吾民慍，南風為解無。</p>
<p>西檻新來玉宇風，侍臣茗盌得雍容。庭槐似識天顏喜，舞破清陰作兩龍。</p>
<p>講徐交翟轉迴廊，始覺深宮夏日長。揚子江心空百鍊，只將無逸鑑興亡。</p>
<p>一扇清風灑面寒，應緣飛白在冰紈。坐知四海蒙膏澤，沐浴君王德似蘭。</p>
<p class="style15">太皇太后閣六首</p>
<p>漸臺通翠浪，暑殿轉清風。簾卷東朝散，金烏未遽中。</p>
<p>日永蠶收簇，風高麥上場。朝來藉田令，菰黍獻時芳。</p>
<p>舞羽諸羌伏，銷兵萬彙蘇。只應黃紙誥，便是赤靈符。</p>
<p>令節陳詩歲歲新，從官何以壽吾君。願儲醫國三年艾，不作沉湘九辨文。</p>
<p>忠臣諒節今千歲，孝女孤風滿四方。不復巫陽占郢夢，空餘仲御扣河章。</p>
<p>長養恩深動植均，只憂貪吏尚殘民。外廷已拜梟羹賜，應助吾君去不仁。</p>
<p class="style15">皇太后閣六首</p>
<p>露簟琴書冷，雕盤𩜾鉺新。深宮猶畏日，應念暑耘人。</p>
<p>萬壽菖蒲酒，千金琥珀盃。年年行樂處，新月掛池臺。</p>
<p>翠筒初窒楝，薌黍復纏菰。水殿開冰鑑，瓊漿凍玉壺。</p>
<p>秘殿扶疏夏木深，雨餘初有一蟬吟。應將嬴女乘鸞扇，更助南風長棘心。</p>
<p>上林珍木暗池臺，蜀產吳包萬里來。不獨盤中見盧橘，時於粽裏得楊梅。</p>
<p>閔楚遺風萬古情，湘沅舊俗到金明。翠輿黃繖何時幸，畫鷁飛鳧盡日橫。</p>
<p class="style15">皇太妃閣五首</p>
<p>午景簾櫳靜，薰風草木酣。誰知恭儉德，綵縷出親蠶。</p>
<p>雨細方梅夏，風高已麥秋。應憐百花盡，綠葉暗紅榴。</p>
<p>辟兵已佩靈符小，續命仍縈綵縷長。不為祈禳得天助，要隨風俗樂時康。</p>
<p>玉盆沉李灩清泉，金鴨噓空裊細煙。自有梧楸障畏日，仍欣麥黍報豐年。</p>
<p>良辰樂事古難同，繡繭朱絲奉兩宮。仁孝自應禳百沴，艾人桃印本無功。</p>
<p class="style15">夫人閣四首</p>
<p>肅肅槐庭午，沉沉玉漏稀。皇恩樂佳節，鬪草得珠璣。</p>
<p>節物荊吳舊，嬉遊禁掖閑。仙風隨畫箑，拜賜落人間。</p>
<p>五綵縈筒秫稻香，千門結艾鬢髯張。旋開寶典尋風物，要及靈辰共祓禳。</p>
<p>欲曉銅缾下井欄，鏗鍠金殿發清寒。似聞人世南風熱，日上牆東問幾竿。</p>
<p class="style16">賜大遼賀坤成節人使生餼口宣<span class="style7">元祐三年五月十日</span></p>
<p>有敕。卿等肅將鄰好，來慶誕辰。徒馭久勞，館宇初定。宜頒委積，以示寵章。</p>
<p><span class="style16">賜新除依前朝散大夫守尚書吏部侍郎充龍圖閣待制傅堯俞辭免恩命不允詔</span><span class="style7">元祐三年五月二十三日</span></p>
<p>敕堯俞。夙望所在，舊疾既平。及茲言還，慰我虛佇。徒得君重，雖暫屈於淮陽。雅意本朝，寧久安於馮翊。復求自便，殊異所期。往修厥官，務稱朕命。</p>
<p><span class="style16">故皇叔祖昭信軍節度使檢校司空開府儀同三司漢東郡王宗瑗祭文</span><span class="style7">堂祭</span></p>
<p>惟王之生，令德孝恭。云何不淑，罹此閔凶。無復會朝，載惻予哀。往奠其寢，維以飾終。</p>
<p><span class="style16">故皇叔祖昭信軍節度使檢校司空開府儀同三司漢東郡王宗瑗祭文</span><span class="style7">下事</span></p>
<p>嗚呼，死生之變，賢愚莫逃。日月有時，義當即遠。哀榮之極，禮以告終。來舉奠觴，往安窀穸。</p>
<p class="style16">賜守尚書右丞胡宗愈乞除閑慢差遣不允詔<span class="style7">元祐三年五月二十七日</span></p>
<p>敕宗愈。朕開獎言路，通來下情。雖許風聞，猶當核實。豈以無根之語，輕搖輔政之臣。朕方馭眾以寬，退人以禮。加之美職，付以大邦。朕既無負於聽言，卿亦何嫌而避位。祗服乃事，毋自為疑。</p>
<p class="style16">賜正議大夫知樞密院事安燾乞退不允批答<span class="style7">元祐三年五月二十八日</span></p>
<p>省表具之。宥密之司，安危所寄。雖羌酋款塞，少休烽燧之虞；而夏童跳邊，猶煩箠策之馭。翻然求去，義有未安。夫以朕大烹優賢之資，豈不能助卿養志之具。足以毋廢子職，而能兼為國謀，豈不休哉。</p>
<p class="style16">賜正議大夫知樞密院事安燾乞退不允批答<span class="style7">元祐三年五月二十八日</span></p>
<p>省表具之。乃眷西樞，實參大柄。吾欲兵民兼利，戎夏兩安。自非宿業更變之臣，懼有傷財玩寇之患。卿當念先朝委重之久，未可以親庭歸養為詞。勉安厥官，以副吾意。</p>
<p class="style16">賜安燾乞退不允斷來章批答口宣<span class="style7">元祐三年六月一日</span></p>
<p>有敕。卿以舊德，首冠西樞。雅望既隆，仰成彌重。宜安厥位，以卒輔予。</p>
<p class="style16">後苑瑤津亭開啟祈雨道場齋文<span class="style7">元祐三年六月一日</span></p>
<p>六月徂夏，方金火之爭；三農望秋，乏雷雨之施。嗟人何罪，逢歲之艱。自非妙覺之等慈，孰拯疲民於重困。有嚴禁苑，祗建淨筵。念我憂勞，錫之膏澤。非獨起焦枯於田野，抑將掃疾疫於里閭。嘉與含生，永均介福。</p>
<p class="style16">後苑瑤津亭開啟謝雨道場齋文<span class="style7">元祐三年六月五日</span></p>
<p>伏以祗畏之心，格人天於影響；覺慈之力，反水旱於屈伸。周澤載濡，農田告足。既解蘊隆之患，庶無流潦之虞。仰冀能仁，曲垂昭鑒。</p>
<p class="style16">永裕陵正月旦表本</p>
<p>伏以賓出日於暘谷，堯歷方頒；朝計吏於原陵，漢儀具舉。恭惟謚號皇帝，功恢禹跡，德邁湯仁。雖歲月之屢遷，想威神而如在。載瞻園寢，空極望思。</p>
<p class="style16">永裕陵二月旦表本</p>
<p>伏以時方啟蟄，禮及獻羔。感清衎之協風，怵懷思於濡露。恭惟謚號皇帝，文武緯世，聖靈在天。岱嶽泥金，永講升中之禮；荊山鑄鼎，遽成脫屣之游。永望寢園，徒增感慕。</p>
<p class="style16">永裕陵四月旦表本</p>
<p>伏以日躔昴、畢，卦直乾、離。物蒙長養之仁，世載文明之化。恭惟謚號皇帝，功成不宰，德範無窮。執炎帝之衡，莫追往躅；秩南郊之政，空守成規。祗望寢園，惟增感慕。</p>
<p class="style16">永裕陵十月旦表本</p>
<p>伏以戒寒墐戶，倏及於秦正。前晦行陵，祗循於漢禮。恭惟謚號皇帝，懿文緯世，厚德載時。休老勞農，追述養民之政；厲兵講武，敢忘經國之謀。永望寢園，益增感慕。</p>
<p class="style16">永裕陵十二月旦表本</p>
<p>伏以商正紀歷，大呂旋宮。論時令以待來歲之宜，獻民力以共宗廟之祀。恭惟謚號皇帝，至仁無外，全德難名。文物聲明，但睹乘時之跡；昆蟲草木，孰知成歲之功。急景易遷，永懷何極。</p>
<p class="style16">賜尚書右僕射兼中書侍郎范純仁生日詔<span class="style7">元祐三年六月九日</span></p>
<p>敕純仁。卿河嶽之靈，神明所相。載更誕日，永介壽祺。體我眷懷，受茲寵錫。</p>
<p><span class="style16">賜北京恩冀等州修河官吏及都轉運使運判監丞等銀合茶藥并兵級等夏藥特支兼傳宣撫問口宣</span><span class="style7">元祐三年六月十四日</span></p>
<p>有敕。卿等夙夜河壖，暴露野次。屬茲暑雨，深軫予懷。往示寵頒，少慰勞苦。</p>
<p class="style16">撫問保寧軍節度使知大名府馮京兼賜銀合茶藥口宣<span class="style7">元祐三年六月十四日</span></p>
<p>有敕。河役方興，吏士在野。暑雨之際，綏御為勞。膺此寵頒，尚加慎護。</p>
<p class="style16">賜河西軍節度使西蕃邈川首領阿里骨進奉回詔<span class="style7">元祐三年四月二十二日</span></p>
<p>敕阿里骨。惟爾祖先，世篤忠孝。本與夏賊，日尋干戈。亦惟恃我朝廷爵秩之隆，用能保爾子孫黎民之眾。肆朕命爾，嗣長乃師。而承襲以來，強酋外擅，爾弗能禁。恣其所為，遂據洮城，以犯王略，陰連夏賊，約日盜邊。朕愍屬羌之無辜，出偏師而問罪。元惡俘獲，餘黨散亡。山後底平，河南綏服。朕惟率酋豪而捍疆埸，乃爾世功；叛君父而從仇讎，豈其本意。庶能改過，未忍加兵。果因物以貢誠，願洗心而效順。爾既知悔，朕復何求。已指揮熙河路更不出兵。及除已招納到部族外，住罷招納。依舊許般次往來買賣，及上京進奉。爾宜約束種類，共保邊陲。期寵祿於有終，知大恩之難再。勿使來款，復為虛言。</p>
<p><span class="style16">賜太中大夫守尚書左僕射兼門下侍郎呂大防生日禮物口宣</span><span class="style7">元祐三年六月二十二日</span></p>
<p>有敕。乃眷良辰，篤生元輔。豈獨縉紳之望，允為河華之英。今遣爾甥，往致朕命。受茲休寵，永介壽祺。</p>
<p> <span class="style16">賜皇弟山南東道節度使開府儀同三司大寧郡王佖生日禮物口宣</span><span class="style7">元祐三年六月二十三日</span></p>
<p>有敕。乃眷賢王，篤生茲日。本枝之慶，華萼相承。宜分廄庫之良，以致喬松之壽。</p>
<p class="style16">賜正議大夫守門下侍郎孫固生日詔<span class="style7">元祐三年六月二十三日</span></p>
<p>敕孫固。卿圖任之舊，縉紳所推。難老之祥，神人攸相。載更良日，益永壽祺。申以寵章，式隆眷遇。</p>
<p class="style16">賜正議大夫知樞密院事安燾生日詔<span class="style7">元祐三年六月二十三日</span></p>
<p>敕安燾。桑弧告慶，降哲輔於茲辰；綵服拜嘉，冠榮名於當代。祗服朕命，益壽乃親。</p>
<p class="style16">賜五臺山十寺僧正省奇已下獎諭敕書<span class="style7">元祐三年六月十八日</span></p>
<p>敕。清涼之峰，仙聖所宅。爰修淨供，以慶誕辰。再省恭勤，不忘嘉歎。</p>
<p class="style16">玉津園賜大遼賀坤成節人使射弓例物口宣<span class="style7">元祐三年七月九日</span></p>
<p>有敕。卿等既陳慶幣，復展射侯。豈獨娛賓，亦將觀德。宜有珍良之錫，以旌審固之能。</p>
<p class="style16">賜殿前司罷散坤成節道場香酒果口宣<span class="style7">元祐三年七月九日</span></p>
<p>有敕。卿忠存衛上，義切戴君。爰祝壽山，克成梵供。宜加寵錫，以示眷懷。</p>
<p class="style16">賜宗室開府儀同三司以下罷散坤成節道場香酒果口宣<span class="style7">元祐三年七月九日</span></p>
<p>有敕。卿以令德懿親，共輸誠悃。名藍法供，虔祝壽祺。既徹淨筵，宜加寵錫。</p>
<p class="style16">就驛賜大遼國賀坤成節人使宴口宣<span class="style7">元祐三年七月十六日</span></p>
<p>有敕。卿等遠馳使傳，來會誕辰。言念勤勞，宜加旌寵。特頒燕喜，以示眷懷。</p>
<p class="style16">就驛賜大遼國賀坤成節人使花酒果口宣<span class="style7">元祐三年七月十六日</span></p>
<p>有敕。卿等肅將慶幣，來舉壽觴。臨遣輔臣，往頒燕豆。仍加寵賚，以示眷懷。</p>
<p class="style16">賜大遼人使賀坤成節入見訖歸驛御筵口宣<span class="style7">元祐三年七月八日</span></p>
<p>有敕。卿等初柅使車，已陳慶幣。退安館舍，往錫燕觴。式示眷懷，且旌勞勩。</p>
<p class="style16">賜大遼人使賀坤成節入見訖歸驛酒果口宣<span class="style7">元祐三年七月八日</span></p>
<p>有敕。卿等趨庭致命，就館即安。少休行役之勞，宜示眷懷之異。式昭寵數，往錫甘芳。</p>
<p class="style16">班荊館賜大遼賀坤成節人使回程御筵口宣<span class="style7">元祐三年七月八日</span></p>
<p>有敕。卿等使事畢陳，還車載啟。改轅而北，弭節少留。就錫燕嘉，式昭禮遇。</p>
<p class="style16">太皇太后賜門下手詔<span class="style7">元祐三年七月八日</span></p>
<p>敕門下。皇帝嗣位，于茲四年。華夷來同，天地並應。而皇太妃以恭儉之德，鞠育之恩，雖典冊以時奉行，而情文疑有未稱。皇帝以祖考之奉，尊無二上。而吾惟春秋之義，母以子貴。其推天下之養，以慰人子之心。宜下禮部太常寺討尋。如於典故有褒崇未盡事件，令子細開具聞奏。</p>
<p class="style16">賜馬步軍司罷散坤成節道場香酒果口宣<span class="style7">元祐三年七月十二日</span></p>
<p>有敕。卿等共罄臣衷，力祈慈壽。爰修法會，亦既告成。宜有寵頒，以旌誠愨。</p>
<p class="style16">賜知樞密院事安燾已下罷散坤成節道場香酒果口宣<span class="style7">元祐三年七月十二日</span></p>
<p>有敕。卿等忠存廟社，義篤君親。嘉法會之有成，祝聖齡於無極。宜加寵賚，以示眷懷。</p>
<p class="style16">賜皇伯祖嗣濮王宗暉已下罷散坤成節道場香酒果口宣<span class="style7">元祐三年七月十二日</span></p>
<p>有敕。卿等為國懿親，助我孝治。祝慈闈之永壽，成法會於茲辰。宜有寵頒，以精忠悃。</p>
<p class="style16">賜皇叔楊王醴泉觀罷散坤成節道場香酒果口宣<span class="style7">元祐三年七月十二日</span></p>
<p>有敕。卿等以周邵之親，躬任姒之養。力祈壽嘏，祗扣佛乘。既徹淨筵，宜膺寵賫。</p>
<p class="style16">除苗授特授武泰軍節度使殿前副都指揮使勳封食實封如故制<span class="style7">元祐三年七月十二日</span></p>
<p>門下。出總元戎，作先聲於士氣；入為環尹，寓軍政於國容。將伸閫外之威，以迪師中之吉。咨于爾眾，朕得其人。侍衛親軍步軍副都指揮使威武軍節度觀察留後持節福州諸軍事福州刺史上柱國濟南郡開國公食邑二千八百戶食實封三百戶苗授，早以異材，見稱武略。被服忠義，有列大夫之風；砥礪廉隅，得士君子之概。荐揚邊圉，益著勞能。拔自眾人，既蒙先帝之遇；遂拜大將，無復一軍之驚。祗扈殿巖，肅將齋鉞。予欲少長有禮，而兵可用；汝其夙夜在公，而令必行。於戲。愛克厥威，罔功茲為。深戒師眾，以順為武，古有成言。惟懋乃衷，毋忘朕訓。</p>
<p class="style16">賜太師文彥博已下罷散坤成節道場香酒果口宣<span class="style7">元祐三年七月十二日</span></p>
<p>有敕。元老在廷，百官承式。啟法筵於梵宇，祝壽嘏於慈闈。宜有寵頒，以助燕喜。</p>
<p class="style16">相州賜大遼賀坤成節人使却回御筵口宣<span class="style7">元祐三年七月十三日</span></p>
<p>有敕。卿等遠飭征驂，少休近郡。載惟勤勩，良極軫懷。往錫宴觴，以華歸騎。</p>
<p class="style16">瀛洲賜大遼賀坤成節人使回程御筵口宣<span class="style7">元祐三年七月十三日</span></p>
<p>有敕。卿等遠聘通歡，言歸復命。改轅北道，弭節邊城。宜錫燕觴，少休行役。</p>
<p><span class="style16">賜護國軍節度使濟陽郡王曹佾罷散坤成節道場香酒果口宣</span><span class="style7">元祐三年七月十三日</span></p>
<p>有敕。卿以耆德，首冠戚藩。虔祝壽祺，告成法會。宜加寵賚，以助燕私。</p>
<p class="style16">班荊館賜大遼賀坤成節人使回程酒果口宣<span class="style7">元祐三年七月十三日</span></p>
<p>有敕。卿等致命言還，改轅伊始。暑雨方作，徒馭實勞，宜有寵頒，以昭眷遇。</p>
<p class="style16">西嶽廟開啟祈雨道場青詞<span class="style7">元祐三年七月十三日</span></p>
<p>伏以二華之尊，作鎮於西極；兆人所急，望歲於秋成。穀既日滋，雨不時霈。敢以病告，於我有神。閔茲將槁之苗，賜以崇朝之澤。惟神之德，非我敢忘。</p>
<p class="style16">奉宸庫翻修聖字等庫了畢安慰土地道場齋文</p>
<p>伏以貨幣所藏，有壞必葺。聰直之鑒，既成乃安。爰仗佛慈，以綏神守。庶期昭格，永底純熙。</p>
<p><span class="style16">賜新除殿前副都指揮使武泰軍節度使苗授上第一表辭免恩命不許斷來章批答</span><span class="style7">元祐三年七月十九日</span></p>
<p>省表具之。試材已舊，謀帥尤艱。故以久次用人，欲其深練於事。而卿辭以錮疾，豈所望哉。速即乃官，毋復退避。</p>
<p><span class="style16">賜新除殿前副都指揮使武泰軍節度使苗授上第二表辭免恩命不許斷來章批答</span><span class="style7">元祐三年七月十九日</span></p>
<p>覽表具之。環衛之嚴，節制之重，誕告多士，以長萬夫。朕豈輕用其人哉。確然固辭，未喻厥指。往祗朕命，毋曠乃官。</p>
<p><span class="style16">賜新除殿前副都指揮使武泰軍節度使苗授辭免恩命第三表不允批答口宣</span><span class="style7">元祐三年七月二十日</span></p>
<p>有敕。卿早練武經，晚著邊效。進持帥節，實允僉言。矧以次遷，無煩懇避。</p>
<p class="style16">賜于闐國黑汗王進奉示諭敕書<span class="style7">元祐三年五月一日</span></p>
<p>敕。卿恪居蕃守，申遣使車。來款塞垣，恭修壤貢。忠誠遠達，褒歎良深。</p>
<p class="style16">賜于闐國黑汗王進奉敕書</p>
<p>敕。卿守土西極，馳誠中華。璧馬充庭，尚識漢儀之舊；織皮在篚，聊觀禹貢之餘。載省忠勤，不忘嘉歎。</p>
<p class="style16">賜于闐國黑汗王男被令帝英進奉敕書</p>
<p>敕。汝世敦忠厚，志慕聲明。遠附奏函，亦馳貢篚。載惟恭順，良極歎咨。</p>
<p class="style16">賜皇叔新封徐王上第二表辭免恩命不允斷來章批答口宣<span class="style7">元祐三年八月十五日</span></p>
<p>有敕。朕始升徐方，以胙叔父。庶幾大彭之壽，罔愧元王之賢。毋復屢辭，亟膺成命。</p>
<p class="style16">示諭武泰軍官吏軍人僧道百姓等敕書<span class="style7">元祐三年八月十八日</span></p>
<p>敕。朕以苗授賦材勇嚴，馭眾整暇。擢為宿衛之長，寵以節旄之榮。惟爾邦人，當諭朕意。</p>
<p class="style16">中太一宮真室殿開啟天皇九曜消災集福道場青詞</p>
<p>臣以沖眇，嗣承列聖之休；濟于艱難，實賴文母之德。臨蒞四載，勤勞百為。畏天之威，未嘗終日而豫怠；視民如子，惟恐一夫之困窮。伏願上帝降祥，眾真垂佑，消禳災沴，永底壽康。恭陳寶籙之科，仰扣神游之館。敢祈昭鑒，下察孝心。</p>
</div>

<!-- end .main --></div>
<!-- end #main --></div>

</div>



</body></html>