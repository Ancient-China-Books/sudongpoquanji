<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_2">東坡前集-卷三</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="poem">
<h5>東坡前集</h5>　　　<span class="style9">卷三</span>
<hr/>
<h3 id="toc_1">詩七十六首</h3>
<p class="style15">泗洲僧伽塔</p>
<p>我昔南行舟繫汴。逆風三日沙吹面。<br/>
      舟人共勸禱靈塔。香火未收旗脚轉。<br/>
      囬頭頃刻失長橋。却到龜山未朝飯。<br/>
      至人無心何厚薄。我自懷私欣所便。<br/>
      耕田欲雨刈欲晴。去得順風來者怨。<br/>
      若使人人禱輙遂。造物應須日千變。<br/>
      我今身世兩悠悠。去無所逐來無戀。<br/>
      得行固願留不惡。每到有求神亦倦。<br/>
      退之舊云三百尺。澄觀所營今已換。<br/>
      不嫌俗士汙丹梯。一看雲山遶淮甸。</p>
<p class="style15">龜山</p>
<p>我生飄蕩去何求。再過龜山歲五周。<br/>
      身行萬里半天下。僧卧一庵初白頭。<br/>
      地隔中原勞北望。潮連滄海欲東遊。<br/>
      元嘉舊事無人記。故壘摧頹今在不。<br/>
<span class="style7">宋文帝遣將拒魏太武，築城此山。</span></p>
<p class="style15">發洪澤中塗過大風復還</p>
<p>風浪忽如此。吾行欲安歸。掛帆却西邁。此計未為非。<br/>
      洪澤三十里。安流去如飛。居民見我還。勞問亦依依。<br/>
      攜酒就舩賣。此意厚莫違。醒來夜已半。岸木聲向微。<br/>
      明日淮陰市。白魚能許肥。我行無南北。適意乃所祈。<br/>
      何勞弄澎湃。終夜搖囪扉。妻孥莫憂色。更典篋中衣。</p>
<p class="style15">十月十六日記所見</p>
<p>風高月暗雲水黃。淮陰夜發朝山陽。<br/>
      山陽曉霧如細雨。炯炯初日寒無光。<br/>
      雲收霧卷已亭午。有風北來寒域僵。<br/>
      忽驚飛雹穿戶牖。迅駛不復容遮防。<br/>
      市人顛沛百賈亂。疾雷一聲如頹墻。<br/>
      使君來呼晚置酒。坐定已復日照廊。<br/>
      怳疑所見皆夢寐。百種變怪旋消亡。<br/>
      共言蛟龍厭舊穴。魚鼈隨徙空陂塘。<br/>
      愚儒無知守章句。論說黑白推何祥。<br/>
      惟有主人言可用。天寒欲雪飲此觴。</p>
<p class="style15">廣陵會三同舍，各以其字為韻，仍邀同賦。</p>
<p>去年送劉郎。醉語已驚衆。如今各漂泊。筆硯誰能弄。<br/>
      我命不在天。羿彀未必中。作詩聊遣意。老大慵譏諷。<br/>
      夫子少年時。雄辯輕子貢。爾來再傷弓。戢翼念前痛。<br/>
      廣陵三日飲。相對怳如夢。况逢賢主人。白酒撥春甕。<br/>
      竹西已揮手。灣口猶屢送。羨子去安閑。吾邦正喧閧。</p>
<p>三年客京輦。憔悴難具論。揮汗紅塵中。但隨馬蹄翻。<br/>
      人情責徃返。不報生旤根。坐令平生友。終歲不及門。<br/>
      南來實清曠。但恨無與言。不謂廣陵城。得逢劉與孫。<br/>
      異趣不兩立。譬如王孫猿。吾儕久相聚。恐見疑排根。<br/>
      我褊類中散。子通真巨源。絕交固未敢。且復東南奔。</p>
<p>江陵昔相遇。幕府稱上賔。再見明光宮。峨冠挹搢紳。<br/>
      如今三見子。坎坷為逐臣。朝遊雲霄間。欲分丞相茵。<br/>
      莫落江湖上。遂與屈子隣。了不見喜慍。子豈真可人。<br/>
      邂逅成一歡。醉語出天真。士方在田里。自比渭與莘。<br/>
      出試乃大謬。芻狗難重陳。歲晚多霜露。歸耕當及辰。</p>
<p class="style15">遊金山寺</p>
<p>我家江水初發源。宦遊直送江入海。<br/>
      聞道潮頭一丈高。天寒尚有沙痕在。<br/>
      中泠南畔石盤陁。古來出沒隨濤波。<br/>
      試登絕頂望鄉國。江南江北青山多。<br/>
      羈愁畏晚尋歸楫。山僧苦留看落日。<br/>
      微風萬傾靴文細。斷霞半空魚尾赤。<br/>
      是時江月初生魄。二更月落天深黑。<br/>
      江心似有炬火明。飛燄照山棲鳥驚。<br/>
      悵然歸卧心莫識。非鬼非人竟何物。<br/>
      江山如此不歸山。江神見怪驚我頑。<br/>
      我謝江神豈得已。有田不歸如江水。<br/>
<span class="style7">是夜所見如此。</span></p>
<p class="style15">自金山放舩至焦山</p>
<p>金山樓觀何耽耽。撞鍾擊皷聞淮南。<br/>
      焦山何有有脩竹。採薪汲水僧兩三。<br/>
      雲霾浪打人迹絕。時有沙戶祈春蚕。<br/>
      我來金山更留宿。而此不到心懷慙。<br/>
      同遊盡返決獨徃。賦命窮薄輕江潭。<br/>
      清晨無風浪自湧。中流歌嘯倚半酣。<br/>
      老僧下山驚客至。迎笑喜作巴人談。<br/>
      自言久客忘鄉井。只有彌勒為同龕。<br/>
      困眠得就紙帳暖。飽食未厭山蔬甘。<br/>
      山林飢卧古亦有。無田不退寧非貪。<br/>
      展禽雖未三見黜。寂夜自知七不堪。<br/>
      行當投劾謝簪組。為我佳處留茆庵。<br/>
<span class="style7">吳人謂水中可田者為沙。焦山長老中江人也。</span></p>
<p class="style15">甘露寺</p>
<p>江山豈不好。獨遊情易闌。但有相攜人。何必素所歡。<br/>
      我欲訪甘露。當途無閑官。二子舊不識。欣然肯聯鞍。<br/>
      古郡山為城。層梯轉朱欄。樓臺斷崖上。地窄天水寬。<br/>
      一覽吞數州。山長江漫漫。却望大明寺。惟見烟中竿。<br/>
      很石卧庭下。穹隆如伏羱。緬懷卧龍公。挾策事琱鑽。<br/>
      一談收猘子。再說走老瞞。名高有餘想。事徃無留觀。<br/>
      蕭翁古鐵鑊。相對空團團。坡陁受百斛。積雨生微瀾。<br/>
      泗水逸周鼎。渭城辭漢盤。山川失故態。怪此能獨完。<br/>
      僧繇六化人。霓衣挂氷紈。隱見十二疊。觀者疑夸謾。<br/>
      破板陸生畫。青猊戲盤跚。上有二天人。揮手如翔鸞。<br/>
      筆墨雖欲盡。典刑垂不刊。赫赫贊皇公。英姿凜以寒。<br/>
      古柏親手種。挺然誰敢干。枝撐雲峯裂。根入石窟蟠。<br/>
      薙草得斷碑。斬崖出金棺。瘗藏豈不牢。見伏理可歎。<br/>
      四雄皆龍虎。遺迹儼未刓。方其盛壯時。爭奪肯少安。<br/>
      廢興屬造物。遷逝誰控摶。况彼妄庸子。而欲事所難。<br/>
      古今共一軌。後世徒辛酸。聊興廣武歎。不待雍門彈。</p>
<p><span class="style15">次韻子由柳湖感物</span></p>
<p>憶昔子美在東屯。數間茆屋蒼山根。<br/>
      嘲吟草木調蠻獠。欲與猿鳥爭啾喧。<br/>
      子今憔悴衆所弃。驅馬獨出無徃還。<br/>
      惟有柳湖萬株柳。清陰與子供朝昏。<br/>
      胡為譏評<span class="style7">去</span>不少借。生意凌挫難為繁。<br/>
      柳雖無言不解慍。世俗乍見應憮然。<br/>
      嬌姿共愛春濯濯。豈問空腹脩虵蟠。<br/>
      朝看濃翠傲炎赫。夜愛踈影搖清圓。<br/>
      風翻雪陣春絮亂。蠹響啄木秋聲堅。<br/>
      四時盛衰各有態。搖落淒愴驚寒溫。<br/>
      南山孤松積雪底。抱凍不死誰復賢。</p>
<p class="style15">送蔡冠卿知饒州</p>
<p>吾觀蔡子與人遊。掀豗笑語無不可。<br/>
    平時儻蕩不驚俗。臨事迂闊乃過我。<br/>
    橫前坑穽衆所畏。布路金珠誰不裹。<br/>
    爾來變化驚何速。昔號剛強今亦頗。<br/>
    憐君獨守廷尉法。晚歲却理鄱陽柁。<br/>
    莫嗟天驥逐羸牛。欲試良玉須猛火。<br/>
    世事徐觀真夢寐。人生不信長轗軻。<br/>
    知君決獄有陰功。他日老人酬魏顆。</p>
<p class="style15">次韻楊裦早春</p>
<p>窮巷淒涼苦未和。君家庭院得春多。<br/>
      不辭瘦馬騎衝雪。來聽佳人唱踏莎。<br/>
      破恨徑須煩麴糵。增年誰復怨羲娥。<br/>
      良辰樂事古難並。白髮青衫我亦歌。<br/>
      細雨郊園聊種菜。冷官門戶可張羅。<br/>
      放朝三日君恩重。睡美不知身在何。</p>
<p><span class="style15">初到杭州寄子由二絕</span></p>
<p>眼看時事力難任。貪戀君恩退未能。<br/>
      遲鈍終須投劾去。使君何日換聾丞。</p>
<p>聖明寬大許全身。衰病摧頹自畏人。<br/>
      莫上岡頭苦相望。吾方祭竈請比隣。</p>
<p class="style15">次韻柳子玉二首</p>
<p class="style15">　　地爐</p>
<p>細聲蚯蚓發銀缾。擁褐橫眠天未明。<br/>
      衰鬢鑷殘欹雪領。壯士降盡倒風旌。<br/>
      自稱丹竈錙銖火。倦聽山城長短更。<br/>
      聞道牀頭惟竹几。夫人應不解卿卿。<br/>
<span class="style7">俗謂竹几為竹夫人。</span></p>
<p class="style15">　　紙帳</p>
<p>亂文龜殼細相連。慣卧青綾恐未便。<br/>
      絜似僧巾白疊布。暖於蠻帳紫茸氈。<br/>
      錦裘速卷持還客。破屋那愁仰見天。<br/>
      但恐嬌兒還惡稅。夜深踏裂不成眠。</p>
<p class="style15">臘日遊孤山訪惠勤惠思二僧</p>
<p>天欲雪。雲滿湖。樓臺明滅山有無。<br/>
      水清出石魚可數。林深無人鳥相呼。<br/>
      臘日不歸對妻孥。名尋道人實自娛。<br/>
      道人之居在何許。寶雲山前路盤紆。<br/>
      孤山孤絕誰肯廬。道人有道山不孤。<br/>
      紙窓竹屋深自暖。擁褐坐睡依圓蒲。<br/>
      天寒路遠愁僕夫。整駕催歸及未脯。<br/>
      出山迴望雲木合。但見野鶴盤浮圖。<br/>
      兹遊淡泊歡有餘。到家怳如夢遽遽。<br/>
      作詩火急追亡逋。清景一失後難摹。</p>
<p class="style15">李杞寺丞見和前篇，復用元韻荅之。</p>
<p>獸在藪。魚在湖。一入池檻歸期無。<br/>
      誤隨弓旌落塵土。坐使鞭箠環呻呼。<br/>
      追胥連保罪及孥。<span class="style7">近屢獲塩賊。皆坐同保徙其家。</span>百日愁歎一日娛。<br/>
      白雲舊有終老約。朱綬豈合山人紆。<br/>
      人生何者非籧廬。故山鶴怨秋猿孤。<br/>
      何時自駕鹿車去。掃除白髮煩菖蒲。<br/>
      麻鞋短後隨獵夫。射弋狐兎供朝晡。<br/>
      陶潛自作五柳傳。潘閬畫入三峰圖。<br/>
      吾年凜凜今幾餘。知非不去慙衞籧。<br/>
      歲荒無術歸亡逋。鵠則易畫虎難摹。</p>
<p><span class="style15">再和</span></p>
<p>東望海。西望湖。山平水遠細欲無。<br/>
      野人踈狂逐漁釣。刺史寬大容歌呼。<br/>
      君恩飽煖及爾孥。才者不閑拙者娛。<br/>
      穿巗度嶺脚力健。未厭山水相縈紆。<br/>
      三百六十古精廬。出遊無伴籃輿孤。<br/>
      作詩雖未造藩閾。破悶豈不賢樗蒲。<br/>
      君才敏瞻兼百夫。朝作千篇日未晡。  <br/>
      朅來湖上得佳句。從此不看營丘圖。<br/>
      知君篋櫝富有餘。莫惜錦繡償營籧。<br/>
      窮多鬬嶮誰先逋。賭取名畫不用摹。</p>
<p><span class="style15">遊靈隱寺得來詩復用前韻</span></p>
<p>君不見錢塘湖。錢王壯觀今已無。<br/>
      屋堆黃金斗量珠。運盡不勞折簡呼。<br/>
      四方宦遊散其孥。宮闕留與閑人娛。<br/>
      盛衰哀樂兩須臾。何用多憂心欝紆。<br/>
      溪山處處皆可廬。最愛靈隱飛來孤。<br/>
      喬松百丈蒼髯鬚。擾擾下笑柳與蒲。<br/>
      高堂會食羅千夫。撞鍾擊皷喧朝晡。<br/>
      凝香方丈眠氍毹。絕勝絮被縫海圖。<br/>
      清風時來驚睡餘。逐超羲皇傲几籧。<br/>
      歸時棲鴉正畢逋。孤煙落日不可摹。</p>
<p><span class="style15">戲子由</span></p>
<p>宛丘先生長如丘。宛丘學舍小如舟。<br/>
      常時低頭誦經史。忽然欠伸屋打頭。<br/>
      斜風吹帷雨注面。先生不愧傍人羞。<br/>
      任從飽死笑方朔。肯為雨立求秦優。<br/>
      眼前勃磎何足道。處置六鑿須天遊。<br/>
      讀書萬卷不讀律。致君堯舜知無術。<br/>
      勸農冠葢鬧如雲。送老鹽虀甘似蜜。<br/>
      門前萬事不掛眼。頭雖長低氣不屈。<br/>
      餘杭別駕無功勞。畫堂五丈容旂旄。<br/>
      重樓跨空雨聲遠。屋多人小風騷騷。<br/>
      平生所慙今不恥。坐對疲氓更鞭箠。<br/>
      道逢陽虎呼與言。心知其非口諾唯。<br/>
      居高忘下真何益。氣節消縮今無幾。<br/>
      文章小技安足程。先生別駕舊齊名。<br/>
      如今衰老俱無用。付與時人分重輕。</p>
<p class="style15">越州張中舍壽樂堂</p>
<p>青山偃蹇如高人。常時不肯入官府。<br/>
      高人自與山有素。不待招邀滿庭戶。<br/>
      卧龍蟠屈半東州。萬室鱗鱗枕其股。<br/>
      背之不見與無同。狐裘反衣無乃魯。<br/>
      張君眼力覷天奧。能遣荊棘化堂宇。<br/>
      持頤宴坐不出門。收攬奇秀得十五。<br/>
      才多事少厭閑寂。卧看雲煙變風雨。<br/>
      笋如玉筋堪如簪。強飲且為山作主。<br/>
      不憂兒輩知此樂。但恐造物怪多取。<br/>
      春濃睡足午囪明。想見新茶如潑乳。</p>
<p class="style15">姚屯田挽詞</p>
<p>京口年來耆舊衰。高人淪喪路人悲。<br/>
      空聞韋叟一經在。不見恬侯萬石時。<br/>
      貧病只知為善樂。逍遙却恨弃官遅。<br/>
      七年一別真如夢。猶記蕭然瘦鶴姿。</p>
<p class="style15">送岑著作</p>
<p>懶者常似靜。靜豈懶者徒。拙則近於直。而直豈拙歟。<br/>
      夫子靜且直。雍容時卷舒。嗟我復何為。相得歡有餘。<br/>
      我本不違世。而世與我殊。拙於林間鳩。懶於冰底魚。<br/>
      人皆笑其狂。子獨憐其愚。直者有時信<span class="style7">平</span>。靜者不終居。<br/>
      而我懶拙病。不受砭藥除。臨行怪酒薄。已與別淚俱。<br/>
      後會豈無時。遂恐出處踈。惟應故山夢。隨子到吾廬。</p>
<p class="style15">吉祥寺賞牡丹</p>
<p>人老簪花不自羞。花應羞上老人頭。<br/>
      醉歸扶路人應笑。十里珠簾半上鈎。</p>
<p class="style15">吉祥寺僧求閣名</p>
<p>過眼榮枯電與風。久長那得似花紅。<br/>
      上人宴坐觀空閣。觀色觀空色即空。</p>
<p class="style15">和劉道原見寄</p>
<p>敢向清時怨不容。直嗟吾道與君東。<br/>
      坐談足使淮南懼。歸去方知冀北空。<br/>
      獨鶴不須驚夜旦。羣烏未可辨雌雄。<br/>
      廬山自古不到處。得與幽人子細窮。</p>
<p class="style15">和劉道原詠史</p>
<p>仲尼憂世接輿狂。臧穀雖殊竟兩亡。<br/>
      吴客漫陳豪士賦。相侯初笑越人方。<br/>
      名高不朽終安用。日飲無何計亦良。<br/>
      獨掩陳編弔興廢。窗前山雨夜浪浪。</p>
<p class="style15">和劉道原寄張師民</p>
<p>仁義大捷徑。詩書一旅亭。相夸綬若若。猶誦麥青青。<br/>
      腐鼠何勞嚇。高鴻本自冥。顛狂不用喚。酒盡漸須醒。</p>
<p class="style15">送張職方吉甫赴閩漕六合寺中作</p>
<p>羨君超然鸞鶴姿。江湖欲下還飛去。<br/>
      空使吴兒怨不留。青山漫漫七閩路。<br/>
      門前江水去掀天。寺後清池碧玉環。<br/>
      君如大江日千里。我如此水千山底。</p>
<p class="style15">雨中遊天竺靈感觀音院</p>
<p>蠶欲老。麥半黃。前山後山雨浪浪。<br/>
      農夫輟耒女廢筐。白衣仙人在高堂。</p>
<p class="style15">和蔡準郎中見遨遊西湖三首</p>
<p>夏潦漲湖深更幽。西風落木芙蓉秋。<br/>
      飛雪闇天雲拂地。新蒲出水柳映洲。<br/>
      湖上四時看不足。惟有人生飄若浮。<br/>
      解顏一笑豈易得。主人有酒君應留。<br/>
      君不見錢塘遊宦客。朝推囚。暮決獄。不因人喚何時休。</p>
<p>城市不識江湖幽。如與蟪蛄語春秋。<br/>
      試令江湖處城市。却似麋鹿遊汀洲。<br/>
      高人無心無不可。得坎且止乘流浮。<br/>
      公卿故舊留不得。遇所得意終年留。<br/>
      君不見拋官彭澤令。琴無絃。巾有酒。醉欲眠時遣客休。</p>
<p>田間決水鳴幽幽。插秧未徧麥已秋。<br/>
      相攜燒筍苦竹寺。却下踏藕荷花洲。<br/>
      舩頭斫鮮細縷縷。舩尾炊玉香浮浮。<br/>
      臨風飽食得甘寢。肯使細故胸中留。<br/>
      君不見壯士樵悴時。饑謀食。渴謀飲。功名有時無罷休。</p>
<p class="style15">和子由。柳湖久涸忽有水，開元寺山茶舊無花，今歲盛開。</p>
<p>太昊祠東鐵墓西。一罇曾與子同攜。<br/>
      回瞻郡閣遙飛檻。北望檣竿半隱堤。<br/>
      飯豆羹藜思兩鵠。飲河噀水賴長蜺。<br/>
      如今勝事無人共。花下壺盧鳥勸提。</p>
<p>長明燈下石欄干。長共杉松鬬歲寒。<br/>
      葉厚有稜犀甲健。花深少態鶴頭丹。<br/>
      久陪方丈曼陁雨。羞對先生苜蓿盤。<br/>
      雪裏盛開知有意。明年歸後更誰看。</p>
<p class="style15">六月二十七日望湖樓醉書</p>
<p>黑雲翻墨未遮山。白雨跳珠亂入舩。<br/>
      卷地風來忽吹散。望湖樓下水如天。</p>
<p>放生魚鼈逐人來。無主荷花到處開。<br/>
      水枕能令山俯仰。風舩解與月裴回。</p>
<p>烏菱白芡不論錢。亂繫青菰裹綠盤。<br/>
      忽憶嘗新會靈觀。滯留江海得加餐。</p>
<p>獻花游女木蘭橈。細雨斜風濕翠翹。<br/>
      無限芳洲生杜若。吴兒不識楚詞招。</p>
<p>未成小隱聊中隱。可得長閑勝暫閑。<br/>
      我本無家更安徃。故鄉無此好湖山。</p>
<p class="style15">七月一日出城，舟中苦熱。</p>
<p>涼飈呼不來。流汗方被體。稀星乍明滅。暗水光瀰瀰。<br/>
      香風過蓮芡。驚枕裂魴鯉。欠伸宿酒餘。起坐濯清泚。<br/>
      火雲勢方壯。未受月露洗。身微欲安適。坐待東方啟。</p>
<p class="style15">宿餘杭法喜寺，寺後綠野亭望吳興諸山，懷孫莘老學士。</p>
<p>徙倚秋原上。淒涼晚照中。<br/>
      水流天不盡。人遠思何窮。<br/>
      問諜知秦過。看山識禹功。<span class="style7">餘杭，始皇所舍舟也。西北舟杭山，堯水繫舟山上。</span><br/>
      稻涼初吠蛤。柳老半書蟲。<br/>
      荷背風翻白。蓮腮雨退紅。<br/>
      追遊慰遲暮。覔句效兒童。<br/>
      北望苕溪轉。遙憐震澤通。<br/>
      烹魚得尺素。好在紫髯翁。</p>
<p class="style15">宿臨安淨土寺</p>
<p>雞鳴發餘杭。到寺已亭午。參禪固未暇。飽食良先務。<br/>
      平生睡不足。急掃清風宇。閉門羣動息。香篆起煙縷。<br/>
      覺來烹石泉。紫筍發輕乳。晚涼沐浴罷。衰髮稀可數。<br/>
      浩歌出門去。暮色入村塢。微月半隱山。圓荷爭瀉露。<br/>
      相攜石橋上。夜與故人語。明朝入山房。石鏡烱當路。<br/>
      昔照熊虎姿。今為猿鳥顧。廢興何足弔。萬世一仰俯。</p>
<p class="style15">自淨土步至功臣寺</p>
<p>落日岸葛巾。晚風吹羽扇。松間野步穩。竹外飛橋轉。<br/>
      神功鑿橫嶺。巗石得巨片。直度千人溝。下有微流泫。<br/>
      岡巒蔚回合。金碧爛明絢。緬懷異姓王。負擔此鄉縣。<br/>
      長逢跨下辱。履乞桑間飯。誰謂山石頑。識此希世彥。<br/>
      凜然英氣逼。屹起猶聳戰。他年萬騎歸。父老恣歡宴。<br/>
      錦鏽被原野。金珠散貧賤。竇融既入朝。吳芮空記面。<br/>
      榮華坐銷歇。閱世如郵傳。惟有長明燈。依照照深殿。</p>
<p class="style15">遊徑山</p>
<p>衆峰來自天目山。勢若駿馬奔平川。<br/>
      中塗勒破千里足。金鞭玉𩍐相回旋。<br/>
      人言山住水亦住。下有萬古蛟龍淵。<br/>
      道人天眼識王氣。結茆宴坐荒山巔。<br/>
      精誠貫山石為裂。天女下試顏如蓮。<br/>
      寒窓暖足來朴握。夜鉢呪水降蜿蜒。<br/>
      雪眉老人朝扣門。願為弟子長參禪。<br/>
      爾來廢興三百載。奔走吳會輸金錢。<br/>
      飛樓湧殿壓山破。朝鍾暮鼓驚龍眠。<br/>
      晴空偶見浮海蜃。落日下數投村鳶。<br/>
      有生共處覆載內。擾擾膏火同烹煎。<br/>
      近來愈覺世議隘。每到寬處差安便。<br/>
      嗟余老矣百事廢。却尋舊學心茫然。<br/>
      問龍乞水歸洗眼。欲看細字銷殘年。<span class="style7">龍井水洗病眼有效。 </span></p>
<p class="style15">      自徑山回得呂察推詩，用其韻招之宿湖上。</p>
<p>多君貴公子。愛山如愛色。心隨葉舟去。夢遶千山碧。<br/>
      新詩到中路。令我喜折屐。古來軒冕徒。操捨兩悲慄。<br/>
      數朝詞簪笏。兩脚得暫赤。歸來不入府。却走湖上宅。<br/>
      寵辱吾久忘。寧畏官長詰。飄然便欲去。誰在子思側。<br/>
      君能從我遊。出郭及未黑。</p>
<p class="style15">宿望湖樓再和</p>
<p>新月如佳人。出海初弄色。娟娟到湖上。瀲瀲搖空碧。<br/>
      夜涼人未寢。山靜聞響屐。騷人故多感。悲秋更憀慄。<br/>
      君胡不相就。朱墨粉黝赤。我行得所嗜。十日忘家宅。<br/>
      但恨無友生。詩病莫訶詰。君來試吟味。定作鶴頭側。<br/>
      改罷心愈疑。滿紙蛟虵黑。</p>
<p class="style15">夜泛西湖五絕</p>
<p>新月生魄迹未安。纔破五六漸盤桓。<br/>
      今夜吐艷如半璧。游人得向三更看。</p>
<p>三更向闌月漸垂。欲落未落景特奇。<br/>
      明朝人事誰料得。看到蒼龍西沒時。</p>
<p>蒼龍已沒牛斗橫。東方芒角昇長庚。<br/>
      漁人收筒及未曉。船過惟有菰蒲聲。<span class="style7">湖上禁魚皆盜釣者也。</span></p>
<p>菰蒲無邊水茫茫。荷花夜開風露香。<br/>
      漸見燈明出遠寺。更待月黑看湖光。</p>
<p>湖光非鬼亦非仙。風恬浪靜光滿川。<br/>
      須臾兩兩入寺去。就視不見空茫然。</p>
<p class="style15">焦千之求惠山泉詩</p>
<p>兹山定空中。乳水滿其腹。遇隙則發見。臭味實一族。<br/>
      淺深各有值。方圓隨所蓄。或為雲洶涌。或作綫斷續。<br/>
      或鳴空洞中。雜佩間琴筑。或流蒼石縫。宛轉龍鸞蹙。<br/>
      缾罌走四海。真偽半相瀆。貴人高宴罷。醉眼亂紅綠。<br/>
      赤泥開方印。紫餅截圓玉。傾甌共歎賞。竊語笑僮僕。<br/>
      豈如泉上僧。盥灑自挹掬。故人憐我病。蒻籠<span class="style7">上</span>寄新馥。<br/>
      欠伸北窓下。晝睡美方熟。精品厭凡泉。願子致一斛。</p>
<p><span class="style15">荅任師中次韻</span><span class="style7">來詩勸以詩酒自娛</span></p>
<p>閑裏有深趣。常憂兒輩知。已成歸蜀計。誰借買山資。<br/>
      世事久已謝。故人猶見思。平生不飲酒。對子敢論詩。</p>
<p class="style15">沈諫議召遊湖，不赴。明日得雙蓮於北山下，作一絕持獻沈，既見和，又別作一首，因用其韻。</p>
<p>湖上棠陰手自栽。問公更得幾回來。<br/>
      水仙亦恐公歸去。故遣雙蓮一夜開。</p>
<p>詔書行捧縷金牋。樂府應歌相府蓮。<br/>
      莫忘今年花發處。西湖西畔北山前。</p>
<p class="style15">和歐陽少師會老堂次韻</p>
<p>一時冠蓋盡嚴終。舊德年來豈易逢。<br/>
      聞道堂中延蓋叟。定應牀下拜梁松。<br/>
      蠹魚自晒閑箱篋。科斗長收古鼎鍾。<br/>
      我欲弃官重問道。寸筵何以得舂容。</p>
<p class="style15">和歐陽少師寄趙少師次韻</p>
<p>朱門有遺啄。千里來燕雀。<br/>
      公家冷如冰。百呼無一諾。<br/>
      平生親友半遷逝。公雖不怪旁人愕。<br/>
      世事如今臘酒醲。交情自古春雲薄。<br/>
      一公凜凜和非同。疇昔心親豈貌從。<br/>
      白須相暎松間鶴。清句更<span class="style7">平</span>酬雪裏鴻。<br/>
      何日楊雄一廛足。却追范蠡五湖中。</p>
<p class="style15">監試呈諸試官</p>
<p>我本山中人。寒苦盜寸廩。文詞雖少作。勉強非天禀。<br/>
      既得旋廢忘。懶惰今十稔。麻衣如再著。墨水真可飲。<br/>
      每聞科詔下。白汗如流瀋。此邦東南會。多士敢題品。<br/>
      芻蕘盡蘭蓀。香不數葵荏。貧家見珠貝。眩晃自難審。<br/>
      緬懷嘉祐初。文格變已甚。千金碎金璧。百納收寸錦。<br/>
      調和椒桂礹。咀嚼沙礫磣。廣眉成半額。學步歸踔踸。<br/>
      維時老宗伯。氣壓羣兒凜。蛟龍不世出。魚鮪初驚淰。<br/>
      至音久乃信。知味猶食椹。至今天下士。微管幾左衽。<br/>
      謂當千載後。石室祠高朕。爾來又一變。此學初誰諗。<br/>
      權衡破舊法。芻豢笑凡飪。高言追衞樂。篆刻鄙曹沈。<br/>
      先生周孔出。弟子淵騫寢。却顧老鈍軀。頑朴謝鑴鋟。<br/>
      諸君况才傑。容我懶且噤。聊欲廢書眠。秋濤春午枕。</p>
<p class="style15">望海樓晚景五絕</p>
<p>海上濤頭一線來。樓前指顧雪成堆。<br/>
      從今潮上君須上。更看銀山二十回。</p>
<p>橫風吹雨入樓斜。壯觀應須好句誇。<br/>
      雨過潮平江海碧。電光時掣紫金虵。</p>
<p>青山斷處塔層層。隔岸人家喚欲譍。<br/>
      江上秋風晚來急。為傅鍾鼓到西興。</p>
<p>樓下誰家燒夜香。玉笙哀怨弄初涼。<br/>
      臨風有客吟秋扇。拜月無人見晚粧。</p>
<p>沙河燈火照山紅。歌鼓喧喧語笑中。<br/>
      為問少年心在否。角巾攲倒鬢如蓬。</p>
<p class="style15">試院煎茶</p>
<p>蟹眼已過魚眼生。颼颼欲作松風鳴。<br/>
      蒙茸出磨細珠落。眩轉遶甌飛雪輕。<br/>
      銀瓶瀉湯誇第二。未識古人煎水意。<span class="style7">古語云煎水不煎茶。</span><br/>
      君不見昔時李生好客手自煎。貴從活火發新泉。<br/>
      又不見今時潞公煎茶學西蜀。定州花瓷琢紅玉。<br/>
      我今貧病長苦飢。分無玉盌捧娥眉。<br/>
      且學公家作茗飲。搏爐石銚行相隨。<br/>
      不用撐腸拄腹文字五千卷。但願一甌常及睡足自高時。</p>
<p class="style15">孫莘老求墨妙亭詩</p>
<p>蘭亭璽紙入昭陵。世間遺迹猶龍騰。<br/>
      顏公變法出新意。細筋入骨如秋鷹。<br/>
      徐家父子亦秀絕。字外出力中藏稜。<br/>
      嶧山傳刻典刑在。千載筆法留陽冰。<br/>
      杜陵評書貴瘦硬。此論未公吾不憑。<br/>
      短長肥瘠各有態。玉環飛燕誰敢憎。<br/>
      吴興太守真好古。購買斷缺揮縑繒。<br/>
      龜跌入坐螭隱壁。空齋晝靜聞登登。<br/>
      奇蹤散出走吴越。勝事傳說誇友朋。<br/>
      書來乞詩要自寫。為把栗尾書谿藤。<br/>
      後來視今猶視昔。過眼百世如風燈。<br/>
      他年劉郎憶賀監。還道同時須伏膺。</p>
<p class="style15">李公擇求黃鶴樓詩，因記舊所聞於馮當世者。</p>
<p>黃鶴樓前月滿川。抱關老卒飢不眠。<br/>
      夜聞三人笑語言。羽衣著屐響空山。<br/>
      非鬼非人意其仙。石扉三扣聲清圓。<br/>
      洞中鏗鈜落門關。縹緲入石如飛煙。<br/>
      雞鳴月落風馭還。迎拜稽首願執鞭。<br/>
      汝非其人骨腥膻。黃金乞得重莫肩。<br/>
      持歸包裹弊席氊。夜穿茅屋光射天。<br/>
      里閭來觀已變遷。似石非石鉛非鉛。<br/>
      或取而有衆忿喧。訟歸有司今幾年。<br/>
      無功暴得喜欲顛。神人戲汝真可憐。<br/>
      願君為考然不然。此語可信馮公傳。</p>
<p class="style15">八月十日夜看月，有懷子由并崔度賢良。</p>
<p>宛丘先生自不飽。更笑老崔窮百巧。<br/>
      一更相過三更歸。古柏陰中看參昴。<br/>
      去年舉君苜蓿盤。夜傾閩酒赤如丹。<br/>
      今年還看去年月。露冷遙知范叔寒。<br/>
      典衣自種一項豆。那知積雨生科斗。<br/>
      歸來四壁草蟲鳴。不如王江長飲酒。<span class="style7">王江陳州道人。</span></p>
<p class="style15">
      催試官考較戲作</p>
<p>八月十五夜。月色隨處好。<br/>
      不擇茆簷與市樓。況我官居似蓬島。<br/>
      鳳咮堂前野橘香。劔潭橋畔秋荷老。<br/>
      八月十八潮。壯觀天下無。<br/>
      鯤鵬水擊三千里。組練長驅十萬夫。<br/>
      紅旗青葢互明滅。黑沙白浪相吞屠。<br/>
      人生會合古難必。此景此行那兩得。<br/>
      願君聞此添䗶燭。門外白袍如立鵠。</p>
<p class="style15">八月十七復登望海樓，自和前篇。是日牓出，余與試官兩人復留五首。</p>
<p>樓上煙雲怪不來。樓前飛紙落成堆。<br/>
      非關文字須重看。却被江山未放迴。</p>
<p>眼昬燭暗細行斜。考閱精強外已誇。<br/>
      明日失杯君莫怪。早知安足不成虵。</p>
<p>亂山遮曉擁千層。睡美初涼撼不譍。<br/>
      昨夜酒行君履歎。定知歸夢到吴興。</p>
<p>天台桂子為誰香。倦聽空堦夜點涼。<br/>
      賴有明朝看潮在。萬人空巷鬬新粧。</p>
<p>秋花不見眼花紅。身在孤舟兀兀中。<br/>
    細雨作寒知有意。未教金菊出蒿蓬。</p>
<hr/>
</div>

<!-- end .main --></div>
<!-- end #main --></div>

</div>



</body></html>