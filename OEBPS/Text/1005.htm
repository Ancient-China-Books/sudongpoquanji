<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_2">東坡前集-卷五</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="poem">
<h5>東坡前集</h5> 　<span class="style9">卷五</span>
<hr/>
<h3 id="toc_1">詩一百三首</h3>
<p class="style15">僧清順新作垂雲亭</p>
<p>江山雖有餘。亭榭著雖穩。登臨不得要。萬象各偃蹇。<br/>
    惜哉垂雲軒。此地得何晚。天功爭向背。詩眼巧增損。<br/>
    路窮朱欄出。山破石壁很。海門浸坤軸。湖尾抱雲巘。<br/>
    葱葱城郭麗。淡淡煙村遠。紛紛烏鵲去。一一漁樵返。<br/>
    雄觀快新獲。微景收昔遁。道人真古人。嘯咏慕嵇阮。<br/>
    空齋臥蒲褐。芒屨每自捆。天憐詩人窮。乞與供詩本。<br/>
    我詩久不作。荒澀旋鋤墾。從君覓佳句。咀嚼廢朝飯。</p>
<p class="style15">五月十日與呂仲甫、周邠，僧惠勤、惠思，清順、可久、惟肅、義詮，同泛湖遊北山。</p>
<p>三吴雨連月。湖水日夜添。尋僧去無路。瀲瀲水拍簷。<br/>
    駕言徂北山。得與幽人兼。清風洗昏翳。晚景分濃纖。<br/>
    縹緲朱樓人。斜陽半踈簾。臨風一揮手，悵焉起遐瞻。<br/>
    世人騖朝市。獨向溪山廉。此樂得有命。輕傳神所殲。</p>
<p class="style15">會客有美堂，周邠長官與數僧同泛湖，往北山湖中，聞堂上歌笑聲，以詩見寄，因和二首，時周有服。</p>
<p>藹藹君詩似嶺雲。從來不許醉紅裙。<br/>
      不知野屐穿山翠。惟見輕橈破浪紋。<br/>
      頗憶呼盧袁彥道。難邀罵坐灌將軍。<span class="style7">皆取其有服也。</span><br/>
      晚風落日元無主。不惜清涼與子分。</p>
<p>載酒無人過子雲。掩關晝卧客書裙。<br/>
    歌喉不共聽珠貫。醉面何因作纈紋。<br/>
    僧侶且陪香火社。詩壇欲歛鸛鵝軍。<br/>
    憑君徧遶湖邊寺。漲淥晴來已十分。</p>
<p class="style15">席上代人贈別</p>
<p>淒音怨亂不成歌。縱使重來奈老何。<br/>
      淚眼無窮似梅雨。一番勻了一番多。</p>
<p>天上麒麟豈混塵。籠中弱翠不由身。<br/>
      那知昨夜香閨裏。更有偷啼暗別人。</p>
<p>蓮子擘開須見憶。楸枰著盡更無期。<br/>
      破衫却有重逢處。一飯何曾忘却時。</p>
<p class="style15">唐道人言天目山上俯視雷雨，每大雷電，但聞雲中如嬰兒聲，殊不聞雷震也。</p>
<p>已外浮名更外身。區區雷電若爲神。<br/>
    山頭只作嬰兒看。無限人間失筯人。</p>
<p class="style15">追和。子由去歲試舉人，洛下所寄詩五首。暴雨初晴，樓上晚景。</p>
<p>秋後風光雨後山。滿城流水碧潺潺。<br/>
      煙雲好處無多子。及取昏鴉未到間。</p>
<p>洛邑從來天地中。嵩高蒼翠北邙紅。<br/>
      風流耆舊消磨盡。只有青山對病翁。<span class="style7">謂富公也。</span></p>
<p>白汗翻漿午景前。雨餘風物便蕭然。<br/>
      應傾半熟鵞黃酒。照見新晴水碧天。</p>
<p>疾雷破屋雨翻河。一掃清風未覺多。<br/>
      應似畫師吳道子。高堂巨壁寫降魔。</p>
<p>客路三年不見山。上樓相對夢魂間。<br/>
      明朝却踏紅塵去。羞向清伊照病顏。</p>
<p class="style15">過廣愛寺，見三學演師觀，楊惠之塑寶山，朱瑤畫文殊普賢，三首。</p>
<p>寓世身如夢。安閑日似年。敗浦翻覆卧。破械再三連。<br/>
    勸客眠風竹。長齋飲石泉。回頭萬事錯。自笑覺師賢。</p>
<p>妙迹苦難尋。兹山見幾層。亂峰螺髻出。絕礀陣雲崩。<br/>
      措意元同畫。觀空欲問僧。莫教林下意。終老歎何曾。</p>
<p>朱瑤唐晚輩。得法尚雄深。滿寺空遺跡。何人識苦心。<br/>
      長廊欹雨脚。破壁撼鍾音。成壞無窮事。他年復弔今。</p>
<p class="style15">韓子華石淙莊</p>
<p>絳侯百萬兵。尚畏書牘背。功名意不已。數與危機會。<br/>
      我公抱絕識。凜凜鎮橫潰。欲收伊呂迹。遠與巢由對。<br/>
      誓言雖未從。久已斷諸內。區區爲懷祖。頗覺羲之隘。<br/>
      此身隨造物。一葉舞澎湃。田園不早定。歸宿終安在。<br/>
      彼美石淙莊。每到百事廢。泉流知人意。屈折作濤瀨。<br/>
      寒光洗肝鬲。清響跨竽籟。我舊門前客。放言不自外。<br/>
      園中亦何有。薈蔚可勝計。請公試回首。歲晚餘蒼檜。</p>
<p class="style15">立秋日禱雨，宿靈隱寺，同周徐二令。</p>
<p>百重堆案掣身閑。一葉秋聲對榻眠。<br/>
      牀下雪霜侵戶月。枕中琴筑落堦泉。<br/>
      崎嶇世味嘗應徧。寂寞山栖老漸便。<br/>
      惟有問農心尚在。起占雲漢更茫然。</p>
<p class="style15">病中獨遊淨慈謁本長老，周長官以詩見寄，仍邀遊靈隱，因次韻荅之。</p>
<p> 卧聞禪老入南山。淨掃清風五百間。<br/>
      我與世踈宜獨往。君緣詩好不容攀。<br/>
      自知樂事年年減。難得高人日日閑。<br/>
      欲問雲公覔心地。要知何處是無還。<span class="style7">楞嚴經云:我今示汝無所還地。</span></p>
<p class="style15">病中遊祖塔院</p>
<p>紫李黃瓜村路香。烏紗白葛道衣涼。<br/>
      閉門野寺松陰轉。欹枕風軒客夢長。<br/>
      因病得閑殊不惡。安心是藥更無方。<br/>
      道人不惜堦前水。借與匏樽自在嘗。</p>
<p class="style15">虎跑泉</p>
<p>亭亭石塔東峰上。此老初來百神仰。<br/>
      虎移泉眼趂行腳。龍作浪花供撫掌。<br/>
      至今遊人灌濯罷。臥聽空堦環玦響。<br/>
      故知此老如此泉。莫作人間去來想。</p>
<p><span class="style15">佛日山榮長老方丈</span><span class="style7">五絕</span></p>
<p>陶令思歸久未成。遠公不出但聞名。<br/>
      山中只有蒼髯叟。數里蕭蕭管送迎。</p>
<p>千株三槊攙雲立。一穗珠旒落鏡寒。<br/>
      何處霜眉碧眼客。結爲三友令相看。</p>
<p>東麓雲根露角牙。細泉幽咽走金沙。<br/>
      不堪土肉埋山骨。未放蒼龍浴渥洼。</p>
<p>食罷茶甌未要深。清風一榻抵千金。<br/>
      腹搖鼻息庭花落。還盡平生未足心。</p>
<p>日射回廊午枕明。水沈銷盡碧煙橫。<br/>
      山人睡覺無人見。只有飛蚊遶鬢鳴。</p>
<p class="style15">癸丑春分後雪</p>
<p>雪入春分省見稀。半開桃杏不勝威。<br/>
      應慙落地梅花識。却作漫天柳絮飛。<br/>
      不分東君專節物。故將新巧發陰機。<br/>
      從今造物尤難料。更暖須留御臘衣。</p>
<p><span class="style15">孤山二詠</span><span class="style7">并引</span></p>
<p>孤山有陳時柏二株，其一爲人所薪，山下老人自爲兒時，已見其枯矣，然堅悍如金石愈於未枯者。僧志詮作堂於其側，名之曰柏堂，堂與白公居易竹閣相連，屬余作二詩以記之。</p>
<p>　　<span class="style15">柏堂</span></p>
<p>道人手種幾生前。鶴骨龍姿尚宛然。<br/>
      雙幹一先神物化。九朝三見太平年。<br/>
      忽驚華構依巗出。乞與佳名到處傳。<br/>
      此柏未枯君記取。灰心聊伴小乘禪。</p>
<p>　　<span class="style15">竹閣</span></p>
<p>海山兠率兩茫然。古寺無人竹滿軒。<br/>
      白鶴不留歸後語。蒼龍猶是種時孫。<br/>
      兩叢却似蕭郎筆。十畝空懷渭上村。<br/>
      欲把新詩問遺像。病維摩詰更無言。</p>
<p class="style15">與述古自有美堂乘月夜歸</p>
<p>娟娟雲月稍侵軒。瀲瀲星河半隱山。<br/>
      魚鑰未收清夜永。風簫猶在翠微間。<br/>
      淒風瑟縮經絃柱。香霧淒迷著髻鬟。<br/>
      共喜使君能鼓樂。萬人爭看火城還。</p>
<p class="style15">有美堂暴雨</p>
<p>遊人脚底一聲雷。滿坐頑雲撥不開。<br/>
      天外黑風吹海立。浙東飛雨過江來。<br/>
      十分瀲灩今樽凸。千杖敲鏗羯鼓催。<br/>
      喚起謫仙泉灑面。倒傾蛟室瀉瓊瑰。</p>
<p><span class="style15">八月十五日看潮</span><span class="style7">五絕</span></p>
<p>定知玉兎十分圓。已作霜風九月寒。<br/>
      寄語重門休上鑰。夜潮留向月中看。</p>
<p>萬人鼓噪懾吳儂。猶似浮江老阿童。<br/>
      欲識潮頭高幾許。越山渾在浪花中。</p>
<p>江邊身世兩悠悠。久與滄波共白頭。<br/>
      造物亦知人易老。故教江水更西流。</p>
<p>吳兒生長狎濤淵。冒利輕生不自憐。<br/>
      東海若知明主意。應教斥鹵變桑田。<span class="style7">是時新有旨禁弄潮。</span></p>
<p>江神河伯兩醯雞。海若東來氣吐霓。<br/>
      安得夫差水犀手。三千強弩射潮低。<span class="style7">吳越王嘗以弓弩射潮頭與海神戰。自爾水不近城。</span></p>
<p><span class="style15">東陽水樂亭</span><span class="style7">爲東陽令王都官槩作</span></p>
<p>君不學白公引涇東注渭。五斗黃泥一鍾水。<br/>
      又不學哥舒橫行西海頭。歸來羯鼓打涼州。<br/>
      但向空山石壁下。愛此有聲無用之清流。<br/>
      流泉無絃石無竅。強名水樂人人笑。<br/>
      慣見山僧已厭聽。多情海月空留照。<br/>
      洞庭不復來軒轅。至今魚龍舞鈞天。<br/>
      聞道磬襄東入海。遺聲恐在海山間。<br/>
      鏘然澗谷含宮徵。節奏未成君獨喜。<br/>
      不須寫入薰風絃。縱有此聲無此耳。</p>
<p class="style15">與周長官李秀才遊徑山，二君先以詩見寄，次其韻二首。</p>
<p>少年飲紅裙。酒盡推不去。呼來徑山下。試與洗塵霧。<br/>
      癡馬惜鄣泥。臨流不肯渡。獨有汝南君。從我無朝暮。<br/>
      肯將紅塵脚。暫着白雲屨。嗟我與世人。何異笑百步。<br/>
      功名一破甑。弃置何用顧。更憑陶靖節。往問征夫路。</p>
<p>龍亦戀故居。百年尚來去。至今雨雹夜。殿闇風纏霧。<br/>
      而我弃鄉國。大江忘北渡。便欲北山前。築室安遲暮。<br/>
      又恐太幽獨。歲晚霜入屨。同遊得李生。仄足隨蹇步。<br/>
      孔明不自愛。臨老起三顧。吾歸便却掃。誰踏門前路。</p>
<p class="style15">臨安三絕</p>
<p>　　<span class="style15">將軍樹</span></p>
<p>阿堅澤畔菰蒲節。玄德墻頭羽葆桑。<br/>
      不會世間閑草木。與人何事管興亡。</p>
<p>　　<span class="style15">錦溪</span></p>
<p>楚人休笑沐猴冠。越俗徒誇翁子賢。<br/>
      五百年間異人出。盡將錦繡裹山川。</p>
<p>　　<span class="style15">石鏡</span></p>
<p>山雞舞破半巗雲。蔓葉開殘野水春。<br/>
      應笑武都山下土。枉教明月徇佳人。</p>
<p class="style15">登玲瓏山</p>
<p>何年僵立兩蒼龍。瘦脊盤盤尚倚空。<br/>
      翠浪舞翻紅罷亞。白雲穿破碧玲瓏。<br/>
      三休亭上工延月。九折巗前巧貯風。<br/>
      脚力盡時山更好。莫將有限趂無窮。</p>
<p><span class="style15">宿九仙山</span><span class="style7">九仙謂左元敏、許邁、王謝之流。</span></p>
<p>風流王謝古仙真。一去空山五百春。<br/>
      玉室今堂餘漢士。桃花流水失秦人。<br/>
      困眠一榻香凝帳。夢遶千巗冷逼身。<br/>
      夜半老僧呼客起。雲峰缺處湧水輪。</p>
<p><span class="style15">陌上花三首</span><span class="style7">并引</span></p>
<p class="story">遊九仙山，聞里中兒歌陌上花。父老云吳越王妃每歲必歸臨安，王以書遺妃曰，陌上花開，可緩緩歸矣。吳人用其語爲歌，含思宛轉，聽之淒然，而其詞鄙野爲易之云。</p>
<p>陌上花開蝴蝶飛。江山猶是昔人非。<br/>
      遺民幾度垂垂老。遊女長歌緩緩歸。</p>
<p>陌上山花無數開。路人爭看翠軿來。<br/>
      若爲留得堂堂去。且更從教緩緩迴。</p>
<p>生前富貴草頭露。身後風流陌上花。<br/>
      已作遲遲君去魯。猶歌緩緩妾回家。</p>
<p><span class="style15">遊東西巗</span><span class="style7">即謝安東山也</span></p>
<p>謝公含雅量。世運屬艱難。況復情所鍾。感槩萃中年。<br/>
      正賴絲與竹。陶寫有餘歡。常恐兒輩覺。坐令高趣闌。<br/>
      獨攜縹眇人。來上東西山。放懷事物外。徙倚弄雲泉。<br/>
      一旦功業成。管蔡復流言。慷慨桓野王。哀歌和清彈。<br/>
      挽須起流涕。始知使君賢。意長日月促。卧病已辛酸。<br/>
      慟哭西州門。往駕那復還。空餘行樂處。古木昏蒼煙。</p>
<p class="style15">宿海會寺</p>
<p>籃輿三日山中行。山中信美少曠平。<br/>
      下投黃泉上青冥。綫路每與猿猱爭。<br/>
      重樓束縛遭澗坑。兩股酸哀飢腸鳴。<br/>
      北度飛橋踏彭鏗。繚垣百步如古城。<br/>
      大鍾橫撞千指迎。高堂延客夜不扃。<br/>
      杉槽漆斛江河傾。本來無垢洗更輕。<br/>
      倒牀鼻息四鄰驚。紞如五鼓天未明。<br/>
      木魚呼粥亮且清。不聞人聲聞履聲。</p>
<p class="style15">海會寺清心堂</p>
<p>南郭子綦初喪我。西來達摩尚求心。<br/>
      此堂不說有清濁。遊客自觀隨淺深。<br/>
      兩歲頻爲山水役。一溪長照雪霜侵。<br/>
      紛紛無補竟何事。慚愧高人閉戶吟。</p>
<p class="style15">徑山道中次韻荅周長官兼贈蘇寺丞</p>
<p>年來戰紛華。漸覺夫子勝。欲求五畝宅。灑掃樂清淨。<br/>
      學道恨日淺。問禪慚聽瑩。聊爲山水行。遂此麋鹿性。<br/>
      獨遊吾未果。覓伴誰復聽。吾宗古遺直。窮達付前定。<br/>
      餔糟醉方熟。洒面呼不醒。奈何效鷰蝠。屢欲爭晨暝。<br/>
      不如從我遊。高論發犀柄。溪南渡橫木。山寺稱小徑。<span class="style7">太平寺俗號小徑山。<br/>
</span>幽尋自兹始。歸路微月暎。南望功臣山。雲外盤飛磴。<br/>
      三更渡錦水。再宿留石鏡。緬懷周與李。能作洛生詠。<br/>
      明朝三子至。詩律嚴號令。籃輿置紙筆。得句輕千乘。<br/>
      玲瓏苦奇秀。名實巧相稱。九仙更幽絕。笑語千山應。<br/>
      空巗側破罋。飛溜灑浮磬。山前見虎跡。候吏鐃古競。<br/>
      我生本艱奇。塵土滿釜甑。山禽與野獸。知我久蹭蹬。<br/>
      笑謂候吏還。禦虎吾有命。徑山雖云遠。行李稍可併。<br/>
      頗訝王子猷。忽起山陰興。但報菊花開。吾當理歸榜。</p>
<p class="style15">汪覃秀才久留山中，以詩見寄次其韻。</p>
<p>季子應嗔不下機。棄家來伴碧雲師。<br/>
      中秋冷坐無因醉。半月長齋未肯辭。<br/>
      擲簡搖毫無忤色。<span class="style7">汪善書，託寫衆人詩。</span>投名入社有新詩。<br/>
      飛騰桂籍他年事。莫忘山中採藥時。</p>
<p class="style15">再遊徑山</p>
<p>老人登山汗如濯。到山困臥呼不覺。<br/>
      覺來五鼓日三竿。始信孤雲天一握。<span class="style7">古語云，孤雲兩角，去天一握。</span><br/>
      平生未省出艱險。兩足慣曾行犖确。<br/>
      含暉亭上望東溟。淩霄峰頭挹南岳。<br/>
      共愛絲杉翠絲亂。誰見玉芝紅玉琢。<br/>
      白雲何事自來往。明月長圓無晦朔。<span class="style7">山有白雲峰明月庵。</span><br/>
      塚上雞鳴猶憶欽。山前鳳舞遠徵璞。<br/>
      雪囪馴兎元不死。煙嶺孤猨苦難捉。<br/>
      從來白足傲死生。不怕黃巾把刀槊。<br/>
      榻上雙痕凜然在。劔頭一吷何須角。<br/>
<span class="style7">以上皆山中故事。</span><br/>
      嗟我昏頑晚聞道。與世齟齬空多學。<br/>
      靈水先除眼界花。清詩爲洗心源濁。<br/>
      騷人未要逃競病。禪老但喜聞剝啄。<br/>
      此生更得幾迴來。從今有暇無辭數。</p>
<p class="style15">洞霄宮</p>
<p>上帝高居愍世頑。故留瓊館在凡間。<br/>
      青山九鎖不易到。作者七人相對閑。<span class="style7">論語云，作者七人矣。今監宮凡七人。</span><br/>
      庭下流泉翠蛟舞。洞中飛鼠白鴉翻。<br/>
      長松怪石宜霜鬢。不用金丹苦駐顏。</p>
<p class="style15">初自徑山歸，述古召飲介亭，以病先起。</p>
<p>西風初作十分涼。喜見新橙透甲香。<br/>
      遲暮賞心驚節物。登臨病眼怯秋光。<br/>
      慣眠處士雲庵裏。倦醉佳人錦瑟旁。<br/>
      猶有夢迴清興在。卧聞歸路樂聲長。</p>
<p class="style15">明日重九亦以病不赴述古會，再用前韻。</p>
<p>月入秋帷病枕涼。霜飛夜簟故衾香。<br/>
      可憐吹帽狂司馬。空對親舂老孟光。<br/>
      不作雍容傾坐上。翻成骯髒倚門旁。<br/>
      人間此會論今古。細看茱萸感歎長。</p>
<p class="style15">九日尋臻闍梨，遂泛小舟至懃師院。二首。</p>
<p>白髮長嫌歲月侵。病眸兼怕酒杯深。<br/>
      南屏老宿閑相過。東閣郎君懶重尋。<br/>
      試碾露牙烹白雪。休拈霜蘃嚼黃金。<br/>
      扁舟又截平湖去。欲訪孤山支道林。</p>
<p>湖上青山翠作堆。葱葱鬱鬱氣佳哉。<br/>
      笙歌叢裏抽身出。雲水光中洗眼來。<br/>
      白足赤髭迎我笑。拒霜黃菊爲誰開。<br/>
      明年桑苧煎茶處。憶著衰翁首重迴。<span class="style7">皎然有九日與陸羽煎茶詩，羽自號桑苧翁。余來年九日，去此久矣。</span></p>
<p class="style15">九日舟中望見有美堂，上魯少卿飲處，以詩戲之。</p>
<p> 指點雲間數點紅。笙歌正擁紫髯翁。<br/>
      誰知愛酒龍山客。却在漁舟一葉中。</p>
<p>西閣珠簾卷落暉。水沉煙斷佩聲微。<br/>
      遙知通德淒涼甚。擁髻無言怨未歸。</p>
<p class="style15">遊諸佛舍一日，飲釅茶七琖，戲書勤師壁。</p>
<p>示病維摩元不病。在家靈運已忘家。<br/>
      何煩魏帝一丸藥。且盡盧仝七椀茶。</p>
<p class="style15">九日湖上尋周李二君，不見君，亦見尋於湖上，以詩見寄，明日乃次其韻。</p>
<p>湖上野芙蓉。含思愁脉脉。娟然如靜女。不肯傍阡陌。<br/>
      詩人杳未來。霜豔冷難宅。君行逐鷗鷺。出處浩莫測。<br/>
      葦間聞挐音。雲表已飛屐。使我終日尋。逢花不忍摘。<br/>
      人生如朝露。要作百年客。喟彼終歲勞。幸兹一日澤。<br/>
      願言竟不遂。人事多乖隔。悟此知有命。沉憂傷魂魄。</p>
<p class="style15">送杭州杜戚陳三掾罷官歸鄉</p>
<p>秋風摵摵鳴枯寥。舡閣荒村夜悄悄。<br/>
      正當逐客斷腸時。君獨歌呼醉連曉。<br/>
      老夫平生齊得喪。尚戀微官失輕矯。<br/>
      君今憔悴歸無食。五斗未可秋毫小。<br/>
      君言失意能幾時。月啖蝦蟇行復皎。<br/>
      殺人無驗中不快。此恨終身恐難了。<br/>
      徇時所得無幾何。隨手已遭憂患繞。<br/>
      期君正似種宿麥。忍饑待食明年麨。</p>
<p class="style15">次韻周長官壽星院同餞魯少卿</p>
<p>瑠璃百頃水仙家。風靜湖平響釣車。<br/>
      寂歷疏松欹晚照。伶俜寒蝶抱秋花。<br/>
      困眠不覺依蒲褐。歸路相將踏桂華。<br/>
      更著綸巾披鶴氅。他年應作畫圖誇。</p>
<p class="style15">次韻述古過周長官夜飲</p>
<p>二更鐃鼓動諸鄰。百首新詩間八珍。<br/>
      已遣亂蛙成兩部。更邀明月作三人。<br/>
      雲煙湖寺家家境。燈火沙河夜夜春。<br/>
      曷不勸公勤秉燭。老來光景似奔輪。</p>
<p class="style15">述古以詩見責屢不赴會。復次前韻。</p>
<p>我生孤僻本無鄰。老病年來益自珍。<br/>
      肯對紅裙詞白酒。但愁新進笑陳人。<br/>
      北山怨鶴休驚夜。南畝巾車欲及春。<br/>
      多謝清詩屢推轂。豨膏那解轉方輪。<span class="style7">宋詩有雲霄蒲輪之句。</span></p>
<p><span class="style15">金門寺中見李留臺與二錢</span><span class="style7">惟演、易</span><span class="style15">唱和四絕句，戲用其韻跋之。</span></p>
<p>帝城春日帽簷斜。二陸初來尚憶家。<br/>
      未肯將鹽下蓴菜。已應知雪似楊花。</p>
<p>生平賀老慣乘舟。騎馬風前怕打頭。<br/>
      欲問君王乞符竹。但憂無蟹有監州。<span class="style7">皆世所傳錢氏故事。</span></p>
<p>西臺妙跡繼楊風。<span class="style7">擬式</span>無限龍蛇洛寺中。<br/>
      一紙清詩弔興廢。塵埃零落梵王宮。</p>
<p>五季文章墮劫灰。升平格力未全回。<br/>
      故知前輩宗徐庾。數首風流似玉臺。</p>
<p class="style15">胡穆秀才遺古銅器，似鼎，而小上有兩柱，可以覆而不蹶。以爲鼎則不足，疑其飲器也。胡有詩荅之。</p>
<p>隻耳獸齧環。長脣鵝擘喙。<br/>
      三趾下銳春蒲短。兩柱向張秋菌細。<br/>
      君看翻覆俯仰間。覆成三角翻兩髻。<br/>
      古書雖滿腹。茍有用我亦隨世。<br/>
      嗟君一見呼作鼎。纔注升合已漂逝。<br/>
      不如學鴟夷。盡日盛酒真良計。<span class="style7">有古篆五字不可識。</span></p>
<p class="style15">賀陳述古弟章生子</p>
<p>鬱葱佳氣夜充閭。始見徐卿第二雛。<br/>
      甚欲去爲湯餅客。惟愁錯寫弄麞書。<br/>
      參軍新婦賢相敵。阿大中郎喜有餘。<br/>
      我亦從來識英物。試教啼看定何如。</p>
<p class="style15">贈治易僧智周</p>
<p>寒窓孤坐凍生缾。尚把遺編照露螢。<br/>
      閣束九師新得妙。夢吞三畫舊通靈。<br/>
      斷絃挂壁知音喪。<span class="style7">師與契嵩深相知時已逝矣。</span>揮塵空山亂石聽。<br/>
      齋罷何須更臨水。胸中自有洗心經。</p>
<p class="style15">張子野年八十五，尚聞買妾。述古令作詩。</p>
<p>錦里先生自笑狂。莫欺九尺鬚眉蒼。<br/>
    詩人老去鸎鸎在。公子歸來燕燕忙。<br/>
    柱下相君猶有齒。江南刺史已無腸。<br/>
    平生謬作安昌客。略遣彭宣到後堂。</p>
<p class="style15">書雙竹湛師房二首</p>
<p>我本江湖一釣舟。意嫌高屋冷颼颼。<br/>
    羨師此室纔方丈。一炷清香盡日留。</p>
<p>暮鼓朝鍾自擊撞。閉門孤枕對殘釭。<br/>
    白灰旋撥通紅火。卧聽蕭蕭雪打窓。</p>
<p class="style15">寶山新開徑</p>
<p>藤梢橘刺元無路。竹杖椶鞋不用扶。<br/>
    風自遠來聞語笑。水分流處見江湖。<br/>
    回觀佛國青螺髻。踏徧仙人碧玉壺。<br/>
    野客歸時山月上。棠梨葉戰暝禽呼。</p>
<p><span class="style15">和述古冬日牡丹</span><span class="style7">四首</span></p>
<p>一朵妖紅翠欲流。春光回照雪霜羞。<br/>
    化工只欲呈新巧。不放閑花得少休。</p>
<p>花開時節雨連風。却向霜餘染爛紅。<br/>
    漏泄春光私一物。此心未信出天工。</p>
<p>當時只道鶴林仙。能遣秋花發杜鵑。<br/>
    誰信詩能迴造化。直教霜枿放春妍。</p>
<p>不分清霜入小園。故將詩律變寒暄。<br/>
    使君欲見藍關詠。更倩韓郎爲染根。</p>
<p class="style15">和錢安道寄惠建茶</p>
<p>我官于南今幾時。嘗盡溪茶與山茗。<br/>
    胸中似記故人面。口不能言心自省。<br/>
    爲君細說我未暇。試評其略差可聽。<br/>
    建溪所產雖不同。一一天與君子性。<br/>
    森然可愛不可慢。骨清肉膩和且正。<br/>
    雪花雨脚何足道。啜過始知真味永。<br/>
    縱復苦硬終可錄。汲黯少惷寬饒猛。<br/>
    草茶無賴空有名。高者妖邪次頑懭。<br/>
    體輕雖復強浮泛。性滯偏工嘔酸冷。<br/>
    其間絕品豈不佳。張禹縱賢非骨鯁。<br/>
    葵花玉鞍不易致。道路幽嶮隔雲嶺。<br/>
    誰知使者來自西。開緘磊落收百餅。<br/>
    嗅香嚼味本非別。透紙自覺光烱烱。<br/>
    粃糠團鳳友小龍。奴隸日注臣雙井。<br/>
    收藏愛惜待佳客。不敢包裹鑽權倖。<br/>
    此詩有味君勿傳。空使時人怒生癭。</p>
<p class="style15">和柳子玉喜雪次韻仍呈述古</p>
<p>詩翁愛酒長如渴。缾盡欲沽囊已竭。<br/>
    燈青火冷不成眠。一夜撚須吟喜雪。<br/>
    詩成就我覔歡處。我窮正與君髣髴。<br/>
    曷不走投陳孟公。有酒醉君仍飽德。<br/>
    瓊瑤欲盡天應惜。更遣清光續殘月。<br/>
    安得佳人擢素手。笑捧玉盌兩奇絕。<br/>
    豔歌一曲迴陽春。坐使高堂生暖熱。</p>
<p class="style15">弔天竺海月辯師三首</p>
<p>欲尋遺跡強沾裳。本自無生可得亡。<br/>
    今夜生公講堂月。滿庭依舊冷如霜。</p>
<p>生死猶如臂屈伸。情鍾我輩一酸辛。<br/>
    樂天不是蓬萊客。憑仗西方作主人。</p>
<p>欲訪浮雲起滅因。無緣却見夢中身。<br/>
    安心好住王文度。此理何須更問人。</p>
<p class="style15">李頎秀才善畫山，以兩軸見寄，仍有詩，次韻荅之。</p>
<p>平生自是箇中人。欲向漁舟便寫真。<br/>
    詩句對君難出手。雲泉勸我早抽身。<br/>
    年來白髮驚秋速。長恐青山與世新。<br/>
    從此北歸休悵望。囊中收得武林春。</p>
<p class="style15">雪後至臨平與柳子玉同至僧舍見陳尉烈</p>
<p>落帆古戍下。積雪高如丘。強邀詩老出。踈髯散颼飀。<br/>
    僧房有宿火。手足漸和柔。靜士素寡言。相對自忘憂。<br/>
    銅鑪擢煙穟。石鼎浮霜漚。我行雖有程。坐穩且復留。<br/>
    大哉天地間。此生得浮遊。</p>
<p class="style15">夜至永樂文長老院，文時卧病退院。</p>
<p>愁聞巴叟卧荒村。來打三更月下門。<br/>
    往事過年如昨日。此身未死得重論。<br/>
    老非懷土情相得。病不開堂道益尊。<br/>
    惟有孤栖舊時鶴。舉頭見客似長言。</p>
<p class="style15">栁氏二外生求筆迹</p>
<p>退筆成山未足珍。讀書萬卷始通神。<br/>
    君家自有元和脚。莫厭家雞更問人。</p>
<p>一紙行書兩絕詩。遂良須鬢已如絲。<br/>
    何當火急傳家法。欲見誠懸筆諫時。</p>
<p class="style15">錢安道席上令歌者道服</p>
<p>烏府先生鐵作肝。霜風卷地不知寒。<br/>
    猶嫌白髮年前少。故點紅燈雪裏看。<br/>
    他日卜隣先有約。待君投紱我休官。<br/>
    如今且作華陽服。醉唱儂家七返丹。</p>
<p class="style15">除夜野宿常州城外二首</p>
<p>行歌野哭兩堪悲。遠火低星漸向微。<br/>
    病眼不眠非守歲。鄉音無伴苦思歸。<br/>
    重衾脚冷知霜重。新沐頭輕感髮稀。<br/>
    多謝殘燈不嫌客。孤舟一夜許相依。</p>
<p>南來三見歲云徂。直恐終身走道塗。<br/>
    老去怕看新曆日。退歸擬學舊桃符。<br/>
    煙花已作青春意。霜雪偏尋病客鬚。<br/>
    但把窮愁愽長健。不辭醉後飲屠酥。</p>
<p class="style15">元日過丹陽，明日立春，寄魯元翰。</p>
<p>堆盤紅縷細茵蔯。巧與椒花兩鬬新。<br/>
    竹馬異時寧信老。土牛明日莫辭春。<br/>
    西湖弄水猶應早。北寺觀燈欲及辰。<br/>
    白髮蒼顏誰肯記。曉來頻嚏爲何人。</p>
<p class="style15">古纏頭曲</p>
<p>鵾絃鐵撥世無有。樂府舊工惟尚叟。<br/>
    一生喙硬眼無人。坐此困窮今白首。<br/>
    翠鬟女子年十七。指法已似呼韓婦。<br/>
    輕帆渡海風掣迴。滿面塵沙和淚垢。<br/>
    青衫不逢湓浦客。紅袖漫插曹綱手。<br/>
    爾來一見哀臺他。便著臂韝躬井臼。<br/>
    我慙貧病百不足。強對黃花飲白酒。<br/>
    轉關濩索動有神。雷輥空堂戰窓牖。<br/>
    四絃一抹擁袂立。再拜十分爲我壽。<br/>
    世人只解錦纏頭。與汝作詩傳不朽。</p>
<p class="style15">刁同年草堂</p>
<p>不用長竿矯繡衣。南園北第兩參差。<br/>
    青山有約長當戶。流水無情自入池。<br/>
    歲久酴醿渾欲合。春來楊柳不勝垂。<br/>
    主人不用怱怱去。正是紅梅着子時。</p>
<p class="style15">惠山謁錢道人，烹小龍團，登絕頂望太湖。</p>
<p>踏徧江南南岸山。逢山未免更留連。<br/>
    獨携天上小圓月。來試人間第二泉。<br/>
    石路縈回九龍脊。水光翻動五湖天。<br/>
    孫登無語空歸去。半嶺松聲萬壑傳。</p>
<p class="style15">錢道人有詩云直須認取主人翁。作兩絕戲之</p>
<p>首斷故應無斷者。氷銷那復有氷知。<br/>
    主人苦苦令儂認。認主人人竟是誰。</p>
<p>有主還須更有賔。不如無鏡自無塵。<br/>
    只從半夜安心後。失却當年覺痛人。</p>
<p class="style15">和蘇州太守王規甫侍太夫人觀燈之什。余時以劉道原見訪，滯留京口，不及赴此會。二首。</p>
<p>不覺朱幡輾後塵。爭看繡幰錦纏輪。<br/>
    洛濵侍從三人貴。京兆平反一笑春。<br/>
    但逐東山携伎女。那知後閣走窮賔。<br/>
    滯留不見榮華事。空作賡詩第七人。</p>
<p>翻翻緹騎走香塵。激激飛濤射火輪。<br/>
    美酒留連三夜月。豐年傾倒五州春。<span class="style7">時浙西皆以不熟罷燈，惟蘇獨盛。</span><br/>
    安排詩律追強對。蹭蹬歸期爲惡賔。<br/>
    墮珥遺簪想無限。華胥猶見夢回人。</p>
<p class="style15">成都進士杜暹伯升出家，名法通，往來吳中。</p>
<p>欲識當年杜伯升。飄然雲水一孤僧。<br/>
      若教俯首隨韁鎖。料得如今似我能。<span class="style7">柳子玉云，暹若及第，不過似我。</span><br/>
</p>
</div>

<!-- end .main --></div>
<!-- end #main --></div>

</div>



</body></html>