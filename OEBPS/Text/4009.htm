<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡奏議集-卷九</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>奏議集</h5>
　<span class="style9">卷九</span>
<hr/>
<p class="style16">乞相度開石門河狀</p>
<p>元祐六年三月日，龍圖閣學士左朝奉郎知杭州蘇軾狀奏。右臣謹按史記秦始皇三十六年，東遊至錢塘，臨浙江，水波惡，乃西百二十里從狹中渡。始皇帝以天下之力徇其意，意之所欲出，赭山橋海無難，而獨畏浙江水波惡，不敢徑渡，以此知錢塘江天下之嶮，無出其右者。</p>
<p>臣昔通守此邦，今又忝郡寄，二十年間，親見覆溺無數。自溫、台、明、越往來者，皆由西興徑渡，不涉浮山之嶮，時有覆舟，然尚希少。自衢、睦、處、婺、宣、歙、饒、信及福建路八州往來者，皆出入龍山，沿溯此江，江水灘淺，必乘潮而行。潮自海門東來，勢若雷霆，而浮山峙於江中，與魚浦諸山相望，犬牙錯入，以亂潮水，洄洑激射，其怒自倍，沙磧轉移，狀如鬼神，往往於淵潭中，湧出陵阜十數里，旦夕之間，又復失去，雖舟師、沒人，不能前知其深淺。以故公私坐視覆溺，無如之何，老弱叫號，求救於湍沙之間，聲未及終，已為潮水卷去，行路為之流涕而已。縱有勇悍敢往之人，又多是盜賊，利其財物，或因而擠之，能自全者，百無一二，性命之外，公私亡失，不知一歲凡幾千萬。而衢、睦等州，人眾地狹，所產五穀，不足於食，歲常漕蘇、秀米至桐廬，散入諸郡。錢塘億萬生齒，待上江薪炭而活，以浮山之嶮覆溺留礙之故，此數州薪米常貴。又衢、婺、睦、歙等州及杭之富陽、新城二邑，公私所食鹽，取足於杭、秀諸場，以浮山之嶮覆溺留礙之故，官給腳錢甚厚，其所亡失，與依託風水以侵盜者不可勝數。此最其大者。其餘公私利害，未可以一二遽數。</p>
<p>臣伏見宣德郎前權知信州軍州事侯臨，因葬所生母於杭州之南蕩，往來江濱，相視地形，訪聞父老，參之舟人，反復講求，具得其實。建議：自浙江上流地名石門，並山而東，或因斥鹵棄地，鑿為運河。<span class="style7">貼黃。石門新河，若出定山之南，則地皆斥鹵，不壞民田。又自新河以北，江水不到，灌以河水，皆可化為良田。然近江土薄，萬一數十年後，江水轉移，河不堅久。若自石門並山而東，出定山之北，則地堅土厚，久遠無虞。然度壞民田五六千畝，又失所謂良田之利。體問民田之良者，不過畝一千，以錢償之，亦萬餘緡而已。此二者，更乞令監司及所差官詳議其利害。</span>引浙江及谿谷諸水，凡二十二里有奇，以達於江。又並江為岸，度潮水所向則用石，所不向則用竹。大凡八里有奇，以達於龍山之大慈浦。自大慈浦北折，抵小嶺下，鑿嶺六十五丈，以達於嶺東之古河。因古河稍加浚治，東南行四里有奇，以達於今龍山之運河，以避浮山之嶮。度用錢十五萬貫，用捍江兵及諸郡廂軍三千人，二年而成。臣與前轉運使葉溫叟、轉運判官張璹，躬往按視，皆如臨言。凡福建、兩浙士民，聞臣與臨欲奏開此河，萬口同聲，以為莫大無窮之利。臣縱欲不言，已為眾論所迫，勢不得默已。</p>
<p>臣聞之父老，章獻皇后臨朝日，以江水有皇天蕩之嶮，內出錢數十萬貫，築長蘆，起僧舍，以拯溺者。又見先帝以長淮之嶮，賜錢十萬貫、米十萬石，起夫九萬二千人，以開龜山河。今浮山之嶮，非特長蘆、龜山之比，而二聖仁慈，視民如傷，必將捐十五萬緡以平此積嶮也。謹昧死上臨所陳開石門河利害事狀一本，及臣所差觀察推官董華用臨之說，約度功料，<span class="style7">貼黃。董華所料，只是約度大數，若蒙朝廷相度可以施行，更乞別差官入細計料。</span>及合用錢物料狀一本，並地圖一面。伏乞降付三省看詳，或召臨赴省面加質問。仍乞下本路監司或更特差官同共相視。若臣與臨言不妄，乞自朝廷擘畫，支賜錢物施行。</p>
<p>臣觀古今之事，非知之難，言之亦易，難在成之而已。臨之才幹，眾所共知。臣謂此河非臨不成。伏望聖慈，特賜訪問左右近臣，必有知臨者。乞專差臨監督此役，不惟救活無窮之性命，完惜不貲之財物，又使數州薪米流通，田野市井，詠歌聖澤，子孫不忘。臣不勝大願，謹錄奏聞，伏候敕旨。</p>
<p>貼黃。今建此議，不知者必有二難。其一，不過謂浙江浮山之嶮，經歷古今賢哲多矣，若可平治，必不至今日。知此乃巷議臆度，不足取信。只如龜山新河，易長淮為安流，近日呂梁之嶮，竊聞亦已平治。豈可謂古人偶未經意，便謂今人不可復作。其二，不過謂並江作岸，為潮水所衝齧，必不能經久。今浙江石岸，亦有成規。自古本用木岸，轉運使張夏始易以石。自龍山以東，江水溢深，石岸立於漲沙之上，又潮頭為西陵石磯所射，正戰於岸下，而四五十年，隱然不動，雖時有缺壞，隨即修完，人不告勞，官無所費。今自大慈浦以西，江水皆露出石腳，而潮頭自龍山轉向西南，則岸之易成而難壞，非張夏所建東堤之比也。</p>
<p class="style16">再乞發運司應副浙西米狀</p>
<p>元祐六年三月二十三日，龍圖閣學士左朝奉郎前知杭州蘇軾狀奏。右臣近蒙恩詔，召赴闕庭。竊以浙西二年水災，蘇、湖為甚，雖訪聞已詳，而百聞不如一見。故自下塘路由湖入蘇，目睹積水未退，下田固已沒於深水，今歲必恐無望，而中上田亦自渺漫，婦女老弱，日夜車畎，而淫雨不止，退寸進尺，見今春晚，並未下種。鄉村闕食者眾，至以糟糠雜芹、蓴食之。又為積水占壓，薪芻難得，食糟飲冷，多至脹死。並是臣親見，即非傳聞。春夏之間，流殍疾疫必起。逐州去年所糴常平米，雖粗有備，見今州縣出賣，米價不甚翔踴，但鄉村遠處飢羸之民，不能赴城市收糴，官吏欲差船載米下鄉散糶，即所須數目浩瀚，恐不能足用，夏秋之間，必大乏絕。又自今已往，若得淫雨稍止，即農民須趁初夏秧種，車水耕耘之勞，十倍常歲，全藉糧米接濟。見今已自闕食，至時必難施功。縱使天假之年，亦無所望，公私狼狽，理在必然。</p>
<p>臣去歲奏乞下發運司於江東、淮南豐熟近便處糴米五十萬石，準備浙西災傷州、軍般運兌撥，出糶賑濟。尋蒙聖恩行下，云已降指揮令發運司兌撥，令起上供并封樁等錢一百萬貫，趁時糴買斛斗封樁準備移用。送戶部，依已得指揮，餘依浙西鈐轄司所奏施行。聖旨既下，本路具聞，農民欣戴，始有生意。而發運司官吏，全不上體仁聖恤民之意，奏稱淮南、江東米價高貴，不肯收糴。勘會浙西去歲米價，例皆高貴，杭州亦是七十足錢收糴一斗，雖是貴糴，猶勝於無米，坐視民死。今來發運司官吏，親被聖旨，全不依應施行，只以米貴為詞，更不收糴，使聖主已行之命，頓成空言，飢民待哺之心，中塗失望。卻使指準前年朝旨所撥上供米二十萬石，與本路內出糶不盡米一十六萬七千石有零，充填今來五十萬石數目外，只乞於上供米內更截撥二十萬石，與本路相兼出糶。切緣上件出糶不盡米一十六萬七千餘石，久已樁在本路。臣元奏乞於發運司糴五十萬石之時，已是指準上件米數支用外，合更要五十萬石。今來運司卻將前件聖恩折充今年所賜，吏民聞之，何由心服。臣已累具執奏，未奉朝旨。今來親見數州水災如此，飢殍之勢，極可憂畏。既忝近侍，理合奏聞。豈敢為已去官，遺患後人，更不任責。</p>
<p>伏望聖慈察臣微誠，垂湣一方，特賜指揮，發運司依元降指揮，除已截撥二十萬石外，更兌撥三十萬石與浙西諸州充出糶借貸。如發運司去年元不收糴，無可兌撥，即乞一面截留上供米充滿五十萬石數目，卻令發運司將封樁一百萬貫錢候今年秋熟日收糴填還。若朝廷不以臣言為然，待饑饉疾疫大作，方行賑濟，即恐須於別路運致錢米，雖累百萬，亦恐不及於事。謹錄奏聞，伏候敕旨。</p>
<p>貼黃。發運司奏云：「淮南、宿、亳等州災傷，米價高處七十七文，江東米價高處七十文。」切緣臣元奏，乞於豐熟近便處收糴。訪聞揚、楚之間，穀熟米賤，今來發運司卻引宿、亳等州米價最高處，以拒塞朝旨，顯非仁聖勤恤及臣元奏乞本意。</p>
<p>又貼黃。若依發運司所奏，將出糶不盡一十六萬七千有餘石充數外，猶合撥三十四萬石，方滿五十萬數。今來只撥二十萬石，顯虧元降聖旨一十四萬石。而況上件出糶不盡米，已係前年聖恩所賜，發運司不合指準充數，顯虧三十萬石。</p>
<p>又貼黃。如蒙施行，乞下轉運司多撥數目，與蘇、湖州。如合賑濟，更不拘去年放稅分數施行。</p>
<p>又貼黃。若行下有司，反覆住滯，必不及事。只乞斷自聖心，速降指揮。</p>
<p class="style16">杭州召還乞郡狀</p>
<p>元祐六年五月十九日，龍圖閣學士左朝奉郎前知杭州蘇軾狀奏。右臣近奉詔書及聖旨劄子，不允臣辭免翰林學士承旨恩命及乞郡事。臣已第三次奏乞除臣揚、越、陳、蔡一郡去訖。竊慮區區之誠，未能遽回天意，須至盡露本心，重干聖聽，惶恐死罪！惶恐死罪！</p>
<p>臣昔於治平中，自鳳翔職官得替入朝，首被英宗皇帝知遇，欲驟用臣。當時宰相韓琦以臣年少資淺，未經試用，故且與館職。亦會臣丁父憂去官。及服闋入覲，便蒙神宗皇帝召對，面賜獎激，許臣職外言事。自惟羈旅之臣，未應得此，豈非以英宗皇帝知臣有素故耶？是時王安石新得政，變易法度，臣若少加附會，進用可必。自惟遠人，蒙二帝非常之知，不忍欺天負心，欲具論安石所為不可施行狀，以裨萬一。然未測聖意待臣深淺，因上元有旨買燈四千碗，有司無狀，虧減市價，臣即上書論奏，先帝大喜，即時施行。臣以此卜知先帝聖明，能受盡言，上疏六千餘言，極論新法不便。後復因考試進士，擬對御試策進士，并言安石不知人，不可大用。先帝雖未聽從，然亦嘉臣愚直，初不譴問。而安石大怒，其黨無不切齒，爭欲傾臣。御史知雜謝景溫，首出死力，彈奏臣丁憂歸鄉日，舟中曾販私鹽。遂下諸路體量追捕當時梢工篙手等，考掠取證，但以實無其事，故鍛煉不成而止。臣緣此懼禍乞出，連三任外補。而先帝眷臣不衰，時因賀謝表章，即對左右稱道。黨人疑臣復用，而李定、何正臣、舒亶三人，構造飛語，醞釀百端，必欲致臣於死。先帝初亦不聽，而此三人執奏不已，故臣得罪下獄。定等選差悍吏皇遵，將帶吏卒，就湖州追攝，如捕寇賊。臣即與妻子訣別，留書與弟轍，處置後事，自期必死。過揚子江，便欲自投江中，而吏卒監守不果。到獄，即欲不食求死。而先帝遣使就獄，有所約敕，故獄吏不敢別加非橫。臣亦覺知先帝無意殺臣，故復留殘喘，得至今日。及竄責黃州，每有表疏，先帝復對左右稱道，哀憐獎激，意欲復用，而左右固爭，以為不可。臣雖在遠，亦具聞之。古人有言，聚蚊成雷，積羽沈舟，言寡不勝眾也。以先帝知臣特達如此，而臣終不免於患難者，以左右疾臣者眾也。</p>
<p>及陛下即位，起臣於貶所，不及一年，備位禁林，遭遇之異，古今無比。臣每自惟昆蟲草木之微，無以伸報天地生成之德，惟有獨立不倚，知無不言，可以少報萬一。始論衙前差顧利害，與孫永、傅堯俞、韓維爭議，因亦與司馬光異論。光初不以此怒臣，而臺諫諸人逆探光意，遂與臣為仇。臣又素疾程頤之姦，未嘗假以色詞，故頤之黨人，無不側目。自朝廷廢黜大姦數人，而其餘黨猶在要近，陰為之地，特未敢發爾。小臣周穜，乃敢上疏乞用王安石配享，以嘗試朝廷。臣竊料穜草芥之微，敢建此議，必有陰主其事者。是以上書逆折其姦鋒，乞重賜行遣，以破小人之謀。因此，黨人尤加忿疾。其後，又於經筵極論黃河不可回奪利害，且上疏爭之，遂大失執政意。積此數事，恐別致禍患。又緣臂痛目昏，所以累章力求補外。</p>
<p>竊伏思念，自忝禁近，三年之間，臺諫言臣者數四，只因發策草麻，羅織語言，以為謗訕，本無疑似，白加誣執。其間曖昧譖愬，陛下察其無實而不降出者，又不知其幾何矣。若非二聖仁明，洞照肝膈，則臣為黨人所傾，首領不保，豈敢望如先帝之赦臣乎？自出知杭州二年，粗免人言，中間法外刺配顏章、顏益二人，蓋攻積弊，事不獲已。陛下亦已赦臣，而言者不赦，論奏不已。其意豈為顏章等哉？以此知黨人之意，未嘗一日不在傾臣，洗垢求瑕，止得此事。</p>
<p>今者忽蒙聖恩召還擢用，又除臣弟轍為執政，此二事，皆非大臣本意。竊計黨人必大猜忌，磨厲以須，勢必如此。聞命悸恐，以福為災，即日上章，辭免乞郡。行至中路，果聞弟轍為臺諫所攻，般出廨宇待罪。又蒙陛下委曲，照見情狀，方獲保全。臣之剛褊，眾所共知，黨人嫌忌，甚於弟轍。豈敢以衰病之餘，復犯其鋒，雖自知無罪可言，而今之言者，豈問是非曲直。竊謂人主之待臣子，不過公道以相知，黨人之報怨嫌，必為巧發而陰中。臣豈敢恃二聖公道之知，而傲黨人陰中之禍。所以不避煩瀆，自陳入仕以來進退本末，欲陛下知臣危言危行，獨立不回，以犯眾怒者，所從來遠矣。又欲陛下知臣平生冒涉患難危嶮如此，今餘年無幾，不免有遠禍全身之意，再三辭遜，實非矯飾。柳下惠有言：「直道而事人，焉往而不三黜。」臣若貪得患失，隨世俛仰，改其常度，則陛下亦安所用。臣若守其初心，始終不變，則群小側目，必無安理。雖蒙二聖深知，亦恐終不勝眾。所以反復計慮，莫若求去。非不懷戀天地父母之恩，而衰老之餘，恥復與群小計較短長曲直，為世間高人長者所笑。</p>
<p>伏望聖慈，察臣至誠，特賜指揮執政檢會累奏，只作親嫌回避，早除一郡。所有今來奏狀，乞留中不出，以保全臣子，臣不勝大願。若朝廷不以臣不才，猶欲驅使，或除一重難邊郡，臣不敢辭避，報國之心，死而後已。惟不願在禁近，使黨人猜疑，別加陰中也。干犯天威，謹俟斧鑕。 臣不任祈天請命戰恐殞越之至。謹錄奏聞，伏候敕旨。</p>
<p>貼黃。臣受聖知最深，故敢披露肝肺，盡言無隱。必致當途怨怒，愈為身災。君臣不密，周易所戒，故親書奏狀。眼昏字大，又涉不恭，進退惟谷，伏望聖慈寬赦，臣不勝戰恐之至。</p>
<p class="style16">撰上清儲祥宮碑奏請狀</p>
<p>元祐六年六月二十六日，翰林學士承旨左朝奉郎知制誥兼侍讀蘇軾狀奏。近準敕修蓋上清儲祥宮，將欲了畢，合用修宮記，差臣撰文並書石，今有下項事，合奏請者。</p>
<p>一、竊見上清宮，元係太宗皇帝創建，於慶曆中遺火焚蕩。今欲見元建及遺火年月，乞下史院檢會降下。</p>
<p>一、今來上清儲祥宮，係神宗皇帝賜名，方議修蓋。至元祐中，蒙內出錢物修蓋成就。今欲見先朝所賜錢物并今來內出錢物數目，及係是何庫錢支撥，或係太皇太后皇帝本殿錢物，並乞檢會降下。</p>
<p>一、今欲見神宗皇帝賜名修宮因依，及二聖賜錢修蓋成就意指，乞賜頒示。</p>
<p>一、臣竊見朝廷自來修建寺觀，多是立碑，仍有銘文，於體為宜。若只作記，即更無銘，未委今來為碑為記，乞降指揮。</p>
<p>一、準敕差臣書石，合書篆額人銜位姓名，乞檢會降下。</p>
<p>右謹錄奏聞，伏候敕旨。</p>
<p class="style16">進單鍔吳中水利書狀<span class="style7">單鍔書附卷末</span></p>
<p>元祐六年七月二日，翰林學士承旨左朝奉郎知制誥兼侍讀蘇軾狀奏。右臣竊聞議者多謂吳中本江海大湖故地，魚龍之宅，而居民與水爭尺寸，以故常被水患。蓋理之當然，不可復以人力疏治。是殆不然。</p>
<p>臣到吳中二年，雖為多雨，亦未至過甚，而蘇、湖、常三州，皆大水害稼，至十七八，今年雖為淫雨過常，三州之水，遂合為一，太湖、松江，與海渺然無辨者。蓋因二年不退之水，非今年積雨所能獨致也。父老皆言此患所從來未遠，不過四五十年耳，而近歲特甚。蓋人事不修之積，非特天時之罪也。</p>
<p>三吳之水，瀦為太湖，太湖之水，溢為松江以入海。海水日雨潮，潮濁而江清，潮水常欲淤塞江路，而江水清駛，隨輒滌去，海口常通，故吳中少水患。昔蘇州以東，官私船舫，皆以篙行，無陸挽者。古人非不知為挽路，以松江入海，太湖之咽喉不敢鯁塞故也。自慶曆以來，松江始大築挽路，建長橋，植千柱水中，宜不甚礙。而夏秋漲水之時，橋上水常高尺餘，況數十里積石壅土築為挽路乎。自長橋挽路之成，公私漕運便之，日葺不已，而松江始艱噎不快，江水不快，軟緩而無力，則海之泥沙隨潮而上，日積不已，故海口湮滅，而吳中多水患。近日議者，但欲發民浚治海口，而不知江水艱噎，雖暫通快，不過歲餘，泥沙復積，水患如故。今欲治其本，長橋挽路固不可去，惟有鑿挽路於舊橋外，別為千橋，橋谼各二丈，千橋之積，為二千丈，水道松江，宜加迅駛。然後官私出力以浚海口，海口既浚，而江水有力，則泥沙不復積，水患可以少衰。臣之所聞，大略如此，而未得其詳。</p>
<p>舊聞常州宜興縣進士單鍔，有水學，故召問之，出所著吳中水利書一卷，且口陳其曲折，則臣言止得十二三耳。臣與知水者考論其書，疑可施用，謹繕寫一本，繳連進上。伏望聖慈深念兩浙之富，國用所恃，歲漕都下米百五十萬石，其他財賦供饋不可悉數，而十年九澇，公私凋弊，深可湣惜。乞下臣言與鍔書，委本路監司躬親按行，或差強幹知水官吏考實其言，圖上利害。臣不勝區區。謹錄奏聞，伏候敕旨。</p>
<p class="style7">錄進單鍔吳中水利書</p>
<p class="style8">竊觀三州之水，為害滋久，較舊賦之入，十常减其五六。以日月指之，則水為害於三州，逾五十年矣。所謂三州者，蘇、常、湖也。朝廷屢責監司，監司毎督州縣，又間出使者，尋按舊迹，使講明利害之原。然而西州之官求東州之利，目未嘗歴覧地形之髙下，耳未嘗講聞湍流之所從來，州縣憚其經營，百姓厭其出力，均曰：「水之患，天數也。」按行者，駕輕舟於汪洋之陂，視之茫然，猶擿埴索途，以為不可治也。間有忠於國，志於民，深求而力究之。然猶知其一而不知其二，知其末而不知其本，詳於此而略於彼。故有曰：「三州之水，咸注之震澤，震澤之水，東入於松江，由松江以至於海。自慶曆以來，吳江築長堤，横截江流，由是震澤之水，常溢而不泄，以至壅灌三州之田。」此知其一偏者也。或又曰：「由宜興而西，溧陽縣之上有五堰者，古所以節宣、歙、金陵九陽江之眾水，由分水、銀林二堰，直趨太平州蕪湖，後之商人，由宣、歙販賣<img alt="氵箄" src="../Images/25c7c.gif"/>木，東入二浙，以五堰為艱阻，因相為之謀，妄紿官長，以廢五堰，五堰既廢，則宣、歙、金陵九陽江之水，或遇五六月山水暴漲，則皆入於宜興之荆溪，由荆溪而入震澤，蓋上三州之水，東灌蘇、常、湖也。」此又知其一偏者耳。或又曰：「宜興之有百瀆，古之所以洩荆溪之水，東入於震澤也，今已湮塞，而所存者四十九條，疏此百瀆，則宜興之水自然無患。」此亦知其一偏者也。三者之論，未嘗參究，得之既不詳，攻之則易破。以鍔視其迹，自西五堰，東至吳江岸，猶人之一身也，五堰則首也，荆溪則咽喉也，百瀆則心也，震澤則腹也，旁通太湖衆瀆，則脉絡衆竅也，吳江則足也。今上廢五堰之固，而宣、歙、池九陽江之水不入蕪湖，反東注震澤，下又有吳江岸之阻，而震澤之水，積而不洩，是猶有人焉桎其手，縛其足，塞其衆竅，以水沃其口，沃而不已，腹滿而氣絶，視者恬然，猶不謂之已死。今不治吳江岸，不疏諸瀆，以洩震澤之水，是猶沃水於人，不去其手桎，不解其足縛，不决其竅塞，恬然安視而已，誠何心哉？然而百瀆非不可治，五堰非不可復，吳江岸非不可去，蓋治之有先後。且未築吳江岸以前，五堰其廢已久，然而三州之田，尚十年之間，熟有五六，五堰猶未為大患。自吳江築岸已後，十年之間，熟無一二。欲具驗之，閱三州歲賦所入之數，可以見矣。</p>
<p class="style8">且以宜興百瀆言之。古者所以洩西來衆水，入震澤而終歸於海。蓋震澤吐納衆水，今納而不吐。鍔竊視熙寧八年，時雖大旱，然連百瀆之田，皆魚游鱉處之地，低汙之甚也。其田去百瀆無多逺，而田之苗，是時亦皆旱死。何哉？蓋百瀆及旁穿小港瀆，歴年不遇旱，皆為泥沙堙塞，與平地無異矣。雖去震澤甚邇，民力難以私舉，時官又無留意疏導者，苗卒歸乎槁死。自熙寧八年迄今十四載，其田即未有可耕之日，歲歲訴潦，民益憔悴。昔嘉祐中，邑尉阮洪，深明宜興水利。方是時，吳中水，洪屢上書監司，乞開通百瀆。監司允其請，遂鳩工於食利之民，疏導四十九條，是年大熟。此百瀆之驗歲，水旱皆不可不開也。</p>
<p class="style8">宜興所利，非止百瀆而已，東則有蠡河，横亘荆溪，東北透湛瀆，東南接罨畫溪。昔范蠡所鑿，與宜興西蠡運河，皆以昔賢名呼。其蠡河，遇大旱則淺澱，中旱則通流，又有孟徑洩滆湖之水入震澤，其他溝瀆澱塞，其名不可縷舉。夫吳江岸界於吳淞江、震澤之間，岸東則江，岸西則震澤。江之東則大海也，百川莫不趨海。自西五堰之上，衆川由荆溪入震澤，注於江，由江歸於海，地傾東南，其勢然也。慶曆二年，欲便糧運，遂築北隄横，截江流五六十里。致震澤之水常溢而不洩，浸灌三州之田。毎至五六月之間，湍流峻急之時，視之，吳江岸之東水常低，岸西之水不下一二尺，此隄岸阻水之跡，自可覧也。又睹岸東江尾與海相接之處，汙澱茭蘆叢生，沙泥漲塞，而江岸之東自築岸以來，沙漲成一村。昔為湍流奔湧之地，今為民居民田，桑棗塲圃。吳江縣由是歲增舊賦不少。雖然增一邑之賦，反損三州之賦，不知幾百倍耶。夫江尾昔無茭蘆壅障流水，今何至此？蓋未築岸之前，源流東下峻急，築岸之後，水勢遲緩，無以滌蕩泥沙，以至增積而茭蘆生矣。茭蘆生則水道狹，水道狹則流洩不快。雖欲震澤之水不積，其可得耶？今欲洩震澤之水，莫若先開江尾茭蘆之地，遷沙村之民，運其所漲之泥，然後以吳江岸鑿其土為木橋千所，以通糧運。毎橋用耐水土木棒二條，各長二丈五尺，横樑三條，各長六尺，柱六條，各長二丈，除首尾占閣外，可得二丈餘谼道。毎一里，計三百六十步，一里為橋十所，計除占閣外，可開水面二十三丈，毎三十歩一橋也。一千條橋，共開水面二千丈，計一十一里四十步也。隨橋谼開茭蘆為港走水，仍於下流又開白蜆、安亭二江，使太湖水由華亭、青龍入海，則三州水患必大衰减。常州運河之北偏，乃江陰縣也。其地勢自河而漸低。上自丹陽，下至無錫，運河之北偏，古有洩水入江瀆一十四條。曰孟瀆、曰黄汀堰瀆、曰東凾港、曰北戚氏港、曰五卸堰港、曰梨溶港、曰蔣瀆、曰歐瀆、曰魏瀆涇、曰支子港、曰蠡瀆、曰牌涇。皆以古人名或以姓稱之，昔皆以洩衆水入運河，立㪷門，又北洩下江陰之江。今名存而實亡。今存者無幾，二浙之糧船不過五百石，運河止可常存五六尺之水，足可以勝五百石之舟。以其一十四處立為石碶㪷門，毎瀆於岸北先築隄岸，則制水入江。若無隄防，則水泛濫而不制，將見灌浸江陰之民田民居矣。昔熙寧中，有提舉沈披者，輒去五卸堰走運河之水，北下江中，遂害江陰之民田，為百姓所訟，即罷提舉，亦嘗被罪。始欲以為利，而適足以害之，此未達古人之智，以智敗事也。竊見近日錢塘進士余黙，兩進三州水利，徒能備陳功力瑣細之事，殊不知本末。惟有言得常州運河晉陵至無錫一十四處置㪷門洩水，北下江陰大江，雖三尺童子，亦知如此可以為利。然余黙雖能言㪷門一事，合鍔鄙䇿，奈何無法度以制入江之水，行之，則又豈止為一沈披耶？又睹主簿張寔進狀，言「吳江岸為阻水之患，涇函不通。」其言然則然矣，雖言吳江岸，而不言措置水之術。蓋古之所創，涇函在運河之下，用長梓木為之，中用銅輪刀，水衝之，則草可刈也，置在運河底下，暗走水入江。今常州有東西二函地名者，乃此也。昔治平中，提刑元積中開運河，嘗開見函管，但見函管之中皆泥沙，以為功力甚大，非可易復，遂已。今先開鑿江湖海故道堙塞之處，洩得積水，他日治函管，則可。若未能開故道，而先治函管，是知末而不知本也。竊見常州運河之北偏，皆江陰低下之田，常患積水，難以耕植。今河上為㪷門，河下築堤防，以管水入江，百姓由是緣此河堤，可以作田圍，此洩水利田之兩端也。宜興縣西有夾苧干瀆，在金壇、宜興、武進三縣之界，東至滆湖及武進縣界，西南至宜興，北至金壇，通接長塘湖，西接五堰。茅山、薛步山水直入宜興之荆溪，其夾苧干，蓋古人亦所以洩長塘湖東入滆湖，洩滆河之水入大吳瀆、塘口瀆、白魚灣、髙梅瀆四瀆及白鶴溪，而北入常州之運河，由運河而入一十四條之港，北入大江。今一十四條之港，皆名存而實亡，累有知利便者獻議朝廷，欲依古開通，北入運河以注大江，自滆湖、長塘湖兩首，各開三分之二，為彼田户皆豪民，不知利便，惟恐開鑿己田，陰構胥吏，皆柅而不行。元豐之間，金壇長官奏請乞開，朝廷又降指揮，委江東及兩浙兩路監司相度，及近縣官員相視，又為彼豪民計構不行。倘開夾苧干通流，則西來他州入震澤之水，可以殺其勢，深利於三州之田也。鍔於熙寧八年歲遇大旱，竊觀震澤水退數里，清泉鄉湖乾數里，而其地皆有昔日丘墓、街井、枯木之根，在數里之間，信知昔為民田，今為太湖也。太湖即震澤也。以是推之，太湖寛廣，逾於昔時。昔云有三萬六千頃，自築吳江岸，及諸港瀆堙塞，積水不洩，又不知其愈廣幾多頃也。鍔又嘗見低下之田，昔人爭售之，今人爭棄之。蓋積年之水，十無一熟，積空頭之稅，或遇頻年不收，則饑餓丐殍，鬻妻子以償王租，或置其田捨其廬而逋至於酒坊，處在水鄉，沽賣不行，以致敗闕者，比年尤甚。皆緣水傷下田不收故也。鍔又嘗遊下鄉，竊見陂啽之間，亦多丘墓，皆為魚鼈之宅。且古之塟者，不即髙山，則於平原陸野之間，豈即水穴以危亡魂耶？嘗得唐埋銘於水穴之中，今猶存焉。信夫昔為髙原，今為汙澤，今之水不洩如古也。昨熙寧間，檢正張諤命屬吏殿丞劉慤相視，蘇、秀二州海口諸浦瀆，為沙泥壅塞，將欲疏鑿以决流水。慤相視回申，以謂若開海口諸浦，則東風駕海水倒注，反灌民田。諤謂慤曰：「地傾東南，百川歸海，古人開諸海浦，所以通百川也。若反灌民田，古人何為置諸浦耶？百川東流則有常，西流則有時，因東風雖致西流，風息則其流亦復歸於海，其勢然也。凡江湖諸浦港，勢亦一同。」慤雖信其如此，然猶有説。蓋以昔視諸浦無倒注之患，而今乃有之。蓋昔無吳江岸之阻，諸浦雖暫有泥沙之壅，然百川湍流浩急，泥沙自然滌蕩，隨流以下，今吳江岸阻絶，百川湍流緩慢，緩慢，則其勢難以蕩滌蕩沙泥，設使今日開之，明日復合。又聞秀州青龍鎮入海諸浦，古有七十二㑹。蓋古之人以為七十二會曲折宛轉者，蓋有深意，以謂水隨地勢，東傾入海，雖曲折宛轉，無害東流也，若遇東風駕起，海潮汹湧倒注，則於曲折之間有所囘激，而泥沙不深入也。後人不明古人之意，而一皆直之，故或遇東風，海潮倒注，則泥沙隨流直上，不復有阻。凡臨江湖海諸港浦，勢皆如此。所謂今日開之，明日復合者此也。今海浦昔日曲折宛轉之勢，不可不復也。夫利害掛於眉睫之間，而人有所不知。今欲洩三州之水，先開江尾，去其泥沙茭蘆，遷沙上之民；次疏吳江岸為千橋；次置常州運河一十四處之㪷門石碶堤防，管水入江；次開導臨江湖海諸縣一切港瀆，及開通茜涇。水既洩矣，方誘民以築田圍。昔郟亶嘗欲使民就深水之中，壘成圍岸。夫水行於地中，未能洩積水而先成田圍，以狹水道，當春夏湍流浩急之時，則水常湧行於田圍之上，非止壞田圍，且淹浸廬舍矣，此不智之甚也。欲乞朝廷指揮下兩浙轉運司，擇智力了幹官員，分布諸縣，則不越數月，其工可畢。所有創橋疏通河港置㪷門利便制度，不在規規而言也。</p>
<p class="style8">今所畫三州江湖溪海圖一本，但可觀其大略港瀆之名，亦布其一二耳。欲見其詳，莫若下蘇、常、湖諸縣，各畫溪河溝港圖一本，各言某河某瀆通某縣某處，俟其悉上，合而為一圖，則纎悉若視於指掌之間也。鍔又覩秀州青龍鎮有安亭江一條，自吳江東至青龍，由青龍洩水入海。昔因監司相視，恐走透商稅，遂塞此一江。其江通華亭及青龍。夫籠截商稅利國能有幾耶？堰塞湍流，其害實大。又况措置商稅，不為難事。竊聞近日華亭、青龍人户，相率陳狀，情願出錢，乞開安亭江。見有狀在，本縣官吏未與施行。近又訪得宜興西滆湖有二瀆，一名白魚灣，一名大吳瀆，洩滆湖之水入運河，由運河入一十四處㪷門下江。其二瀆在塘口瀆之南。又有一瀆名髙梅瀆，亦洩滆湖之水入運河，由運河入㪷門，在吳瀆之南。近聞知蘇州王覿奏請開海口諸浦。鍔竊謂海口諸浦不可開，今開之不逾日，或遇東風，則泥沙又合矣。嘗觀考工記曰：「善溝者，水囓之；善防者，水滛之。」蓋謂上水湍流峻急，則自然下水泥沙囓去矣。今若俟開江尾及䟽吳江岸為橋，與海口諸浦同時興工，則自然上流東下，囓去諸浦沙泥矣。凡欲疏導，必自下而上。先治下，則上之水無不流，若先治上，則水皆趨下，漫滅下道，而不可施功力。其勢然也。故今治三州之水，必先自江尾海口諸浦，疏鑿吳江岸，及置常州一十四處之㪷門，築堤制水入江，北與吳江兩處分洩積水，最為先務也。然鍔觀合開三州諸溝瀆，不必全藉官錢，蓋三州之民，憔悴之久，人人樂開，故半可以資食利戸之力也。今略舉其一二。若開江尾疏吳江岸為橋，遷吳江岸東一村之民開地，復為昔日之江，置一十四處之㪷門，并築一十四條隄，制水入江。開夾苧干、白鶴溪、白魚灣、大吳瀆、塘口瀆、宜興東蠡河已上，非官錢不可開也。若宜興之横塘、百瀆，蘇州之海口諸浦、安亭江，江陰之季子港、春申港、下港、黄田港、利港，宜興縣之塘頭瀆及諸縣，凡有自古洩水諸溝港濵瀆，盡可資食利户之力也。莫若先下三州及諸縣，抄錄諸道江湖海一切諸港瀆溝濵自古有名者，及供上丈尺之料功力之費，或係官錢，或係食利私力，期之以施工日月，同日開鑿，同日疏放。若或放水有先後，則上水奔湧東下，衝損在下開浚未畢溝港，以故須同日决放也。或者有謂：「昔人創望亭、吕城、奔牛三堰，蓋為丹陽下至無錫、蘇州，地形東傾。古人創三堰，所以慮運河之水東下不制，是以制堰以節之，以通漕運。自熙寧、治平間，廢去望亭、吕城二堰，然亦不妨綱運者，何耶？」鍔曰：「昔之太湖及西來衆水，無吳江岸之阻，又一切通江湖海故道，未嘗堙塞，故運河之水，常慮走洩入於江湖之間，是以置堰以節之。今自慶曆以來，築置吳江岸，及諸港浦一切堙塞，是以三州之水，常溢而不洩，二堰雖廢，水亦常溢，去堰若無害。今若洩江湖之水，則二堰猶宜先復。不復，則運河將見涸而糧運不可行，此灼然之利害也。又若宜興創市橋，去西津堰。蓋嘉祐中邑尉阮洪上言監司，就長橋東市邑中創一橋，使運河南通荆溪。初開鑿市街，乃見昔日橋柱尚存泥中，咸謂古為橋於此也。又運河之西口，有古西津堰，今已廢去久矣。且古之廢橋置堰，以防走透運河之水，今也置橋廢堰，以通荆溪，則溪水常倒注入運河之内，今之與古，何利害之相反耶？鍔以為古無吳江岸，衆水不積，運河髙於荆溪，是以塞橋置堰，以防洩運河之水也。今因吳江岸之阻，衆水積而常溢，倒置運河之内，是以創橋廢堰，見利而不見害也。今若治吳江岸洩衆水，則運河之水，再防走洩，當於北門之外，創一堰可也。其利害蓋如此也。」或又曰：「竊觀諸縣髙原陸野之鄉，皆有塘圩，或三百畆，或五百畆，為一圩。蓋古之人停蓄水以灌溉民田。以今視之，其塘之外皆水，塘之中未嘗蓄水，又未嘗植苗，徒牧養牛羊畜放鳬雁而已。塘之所創，有何益耶？」鍔曰：「塘之為塘，是猶堰之為堰也。昔日置塘蓄水，以防旱歲，今日三州之水，久溢而不洩，則置而為無用之地。若决吳江岸洩三州之水，則塘亦不可不開以蓄諸水，猶堰之不可不復也。此亦灼然之利害矣。茍堰與塘為無益，則古人奚為之耶？蓋古之賢人君子，大智經營，莫不除害興利，出於人之所未到。後之人淺謀管見，不達古人之大智，顛倒穿鑿，徒見其害而未見其利也。若吳江岸止知欲便糧運，而不知遏三州之水，反以為害。又若廢青龍安亭江，徒知不漏商旅之稅，又不知反狹水道以遏百川。今之人所以戾古者，凡如此也。」鍔初觀無錫縣城内運河之南偏有小橋，由橋而南下，則有小瀆，瀆南透梁溪瀆有小堰，名單將軍堰，自橋至梁溪，其瀆不越百步，堰雖有，亦不渡船筏，梁溪即接太湖。昔所以為此堰者，恐洩運河之水。昔熙寧八年，是歲大旱，運河皆旱涸，不通舟楫。是時鍔自武林過無錫，因見將軍堰，既不渡舟筏，而開是瀆者，古人豈無意乎？因語邑宰焦千之曰：「今運河不通舟楫，竊觀將軍堰接運河，去梁溪無百步之逺，古人置此堰瀆，意欲取梁溪之水以灌運河。」千之始則以鍔言為狂，終則然之。遂率民車四十二管，車梁溪之水以灌運河，五日河水通流，舟楫往來。信夫古人經營利害，几一溝一瀆，皆有微意，而今人昧之也。嘗見蘇州之茜涇，昔范仲淹命工開導，以洩積水以入於海。當時諫官不知蘇州患在積水不洩，咸上疏言仲淹走洩姑蘇之水。蓋不知其利，而反以為害。今茜涇自仲淹之後，未復開鑿，亦久湮塞。鍔存心三州水利，凡三十年矣。毎睹一溝一瀆，未嘗不明古人之微意，其間曲折宛轉，皆非徒然也。鍔今日之議，未始増廣一溝一瀆，其言與圖符合。若非觀地之勢，明水之性，則無以見古人之意。今并圖以獻，惟執事者上之朝廷，則庶幾三州憔悴之民，有望於今日也。</p>
<p class="style8">貼黄。其圖畫得草略，未敢進上。乞下有司計㑹單鍔别畫。</p>
<p class="style8">一、先開吳江縣江尾茭蘆地。</p>
<p class="style8">一、先遷吳江沙上居民，及開白蜆江通青龍鎮，安亭江通海。</p>
<p class="style8">一、先去吳江岸土為千橋。</p>
<p class="style8">一、先置常州運河㪷門二十四所，用石碶并築堤，管水入江。</p>
<p class="style8">一、次開夾苧干、白鶴溪、白魚灣、塘口瀆、大吳瀆，令長塘湖、滆湖相連，走洩西水入運河，下㪷門入江。</p>
<p class="style8">一、次開宜興百瀆，見今只有四十九條，東入太湖。</p>
<p class="style8">一、次開蘇州茜涇、白茅、七鴉、福山、梅里諸浦及茜涇。</p>
<p class="style8">一、次開江陰下江、黄田、春申、季子、竈子諸港。</p>
<p class="style8">一、次開宜興東西蠡河。</p>
<p class="style8">一、次根究臨江湖海諸縣，凡洩水諸港瀆，並皆疏鑿。</p>
<p class="style8">五堰水利。昔錢舍人公輔為守金陵，嘗究五堰之利。雖知五堰之利，而不知五堰以東三州之利害。鍔知三州之水利，而未知五堰以西之利害。一日，錢公輔以世所為五堰之利害，與鍔參究，方知始末利害之議完也。公輔以為五堰者，自春秋時，吳王闔閭用伍子胥之謀伐楚，始創此河，以為漕運，春冬載二百石舟而東，則通太湖，西則入長江，自後相傳，未始有廢。至李氏時，亦常通運，而置牛於堰上，挽拽船筏於固城湖之側。又嘗設監官，置廨宇，以收往來之稅。自是河道澱塞，堰埭低狹，虗務添置者，十有一堰。往來舟筏，莫能通行，而水勢遂不復西。及遇春夏大水，江湖泛漲，則園頭、王母、龍潭三澗，合為一道，而奔衝東來，河之不治，愈可見也。今若開通故道，而存留銀林、分水二堰，則諸堰盡可去矣。所欲存二堰者，蓋本處地勢自銀林堰以西，地形從東迤麗西下，自分水堰以東，地形從西迤麗東下，而其河自西壩至東壩十六里有餘，開淘之際，須隨逐處地形之髙下以濬之，然後江東兩浙可以無大水之患。然銀林堰南則通建平、廣德，北則通溧水、江寜，又當增修高廣，以俟商旅舟船往還之多，可以置官收稅，如前之利。此五堰之所以不可不復也。今莫若治五堰。使上之水不入於荆溪，而由分水、銀林二堰，直趨太平之蕪湖，下治吳江之岸為千橋，使太湖之水東入於海中，治百瀆之故道，與夫蘇、常、湖三州之有故道旁穿於太湖者。雖不可縷舉，而概可以跡究也。難者曰：「雖復五堰，奈何五堰之側山水東下乎？復堰無益也。」鍔答曰：「由五堰而東注太湖，則有宣、歙、池、廣徳、溧水之水，茍復堰，使上之水不入于荆溪，自餘山澗之水，寜有幾耶？比之未復，十須殺其六七耳。」難者乃服。</p>
<p class="style16">辭免撰趙瞻神道碑狀</p>
<p>元祐六年七月日，翰林學士承旨左朝奉郎知制誥兼侍讀蘇軾狀奏。準敕，差撰故中散大夫同知樞密院趙瞻神道碑并書者。右臣平生不為人撰行狀、埋銘、墓碑，士大夫所共知。近日撰司馬光行狀，蓋為光曾為亡母程氏撰埋銘。又為范鎮撰墓誌，蓋為鎮與先臣洵平生交契至深，不可不撰。及奉詔撰司馬光、富弼等墓碑，不敢固辭，然終非本意。況臣老病廢學，文辭鄙陋，不稱人子所以欲顯揚其親之意。伏望聖慈別擇能者，特許辭免。謹錄奏聞，伏候敕旨。</p>
<p class="style16">再乞郡劄子</p>
<p>元祐六年七月六日，翰林學士承旨左朝奉郎知制誥兼侍讀蘇軾劄子奏。臣聞朝廷以安靜為福，人臣以和睦為忠。若喜怒愛憎，互相攻擊，則其初為朋黨之患，而其末乃治亂之機，甚可懼也。臣自被命入覲，屢以血懇，頻干一郡，非獨顧衰命為保全之計，實深為朝廷求安靜之理。而事有難盡言者，臣與賈易本無嫌怨，只因臣素疾程頤之姦，形於言色，此臣剛褊之罪也。而賈易，頤之死黨，專欲與頤報怨。因頤教誘孔文仲，令以其私意論事，為文仲所奏。頤既得罪，易亦坐去。而易乃於謝表中，誣臣弟轍漏泄密命，緣此再貶知廣德軍，故怨臣兄弟最深。臣多難早衰，無心進取，豈復有意記憶小怨？而易在必報，未嘗一日忘臣。其後召為臺官，又論臣不合刺配杭州凶人顏章等。以此見易於臣，不報不已。今既擢貳風憲，付以雄權，升沉進退，在其口吻。臣之綿劣，豈勞排擊？觀其意趣，不久必須言臣，并及弟轍。轍既備位執政，進退之間，事關國體，則易必須扇結黨與，再三論奏。煩瀆聖聽，朝廷無由安靜，皆臣愚蠢，不早回避所致。若不早賜施行，使臣終不免被人言而去，則臣雖自顧無罪，中無所愧，而於二聖眷待獎與之意，則似不終。竊惟天地父母之愛，亦必悔之。伏乞檢會前奏，速除一郡，此疏即乞留中，庶以保全臣子。取進止。</p>
<p>貼黃。臣前在南京所奏乞留中一狀，亦乞更賜詳覽施行。</p>
<p>又貼黃。臣從來進用，不緣他人，中外明知。獨受聖眷，乞賜保全，令得以理進退。若不早與一郡，使臣不免被人言而出，天下必謂臣因蒙聖知，故遭破壞，所損不細矣。</p>
<p>又貼黃。臣未請杭州以前，言官數人造作謗議，皆言屢有章疏言臣。二聖曲庇，不肯降出。臣尋有奏狀，乞賜施行，遂蒙付外。考其所言，皆是羅織，以無為有。只如經筵進朱雲故事云，是離間大臣之類，中外傳笑，以為聖世乃有此風。今臣若更少留，必須捃拾。似此等事，雖聖明洞照有無，如黨與既眾，執奏不已，則朝廷終亦難違其意，縱未責降，亦須出臣。勢必如此，何如今日因臣親嫌之請，便與一郡，以全二聖始終之恩。若聖慈於臣眷眷不已，不行其言，則必須騰謗，以謂二聖私臣，曲行庇蓋。臣既未能補報萬一，而使浮議上及聖明，死有餘罪矣。伏乞痛賜閔察，早除一郡。</p>
<p class="style16">乞將上供封樁斛斗應副浙西諸郡接續糶米劄子</p>
<p>元祐六年七月十二日，翰林學士承旨左朝奉郎知制誥兼侍讀蘇軾劄子奏。臣伏見浙西諸郡二年災傷，而今歲大水，蘇、湖、常三郡水通為一，農民棲於丘墓，舟筏行於市井。父老皆言，耳目未曾聞見，流殍之勢，甚於熙寧。臣聞熙寧中，杭州死者五十餘萬，蘇州三十餘萬，未數他郡。今既秋田不種，正使來歲豐稔，亦須七月方見新穀。其間饑饉變故，未易度量。吳人雖號柔弱，不為大盜，而宣、歙之民，勇悍者多，以販鹽為業，百十為群，往來浙中，以兵仗護送私鹽。官司以其不為他盜，故略而不問。今人既無食，不暇販鹽，則此等失業，聚而為寇，或得豪猾為之首帥，則非復巡檢縣尉所能辦也。恭惟二聖視民如子，茍有可救，無所吝惜。凡守臣監司所乞，一一應副，可謂仁聖勤恤之至矣。然臣在浙中二年，親行荒政，只用出糶常平米一事，更不施行餘策，而米價不踴，卒免流殍。蓋緣官物有限，饑民無窮，若兼行借貸俵散，則力必不及，中路闕絕，大誤饑民，不免拱手而視億萬之死也。不如倂力一意，專務糶米。若糶不絕，則市價平和，人人受賜。縱有貧民無錢可糴，不免流殍，蓋亦有限量矣。臣昨日得杭州監稅蘇堅書報臣云：杭州日糶三千石，過七月無米可糶，人情汹汹，朝不謀夕，但官場一旦米盡，則市價倍踴，死者不可勝數，變故之生，恐不可復以常理度矣。欲乞聖慈速降指揮，令兩浙運司，限一兩月內，約度浙西諸郡，合糶米斛，酌中數目，直至來年七月終，除見在外，合用若干石，入急遞奏聞。候到，即指揮發運司官吏於轄下諸路封樁，及年計上供錢斛內擘畫應副，須管接續起發赴浙西諸郡糶賣，不管少有闕絕，仍只依地頭元價及量添水腳錢出賣，及賣到米腳錢，並用收買金銀還充上供及封樁錢物。所貴錢貨流通，不至錢荒。所有借貸俵散之類，候出糶有餘，方得施行。似此計置，雖是數目浩瀚，然止於糶賣，不失官本，似易應副。但令浙西官場糶米不絕，直至來年七月終，則雖天災流行，亦不能盡害陛下赤子也。如蒙施行，即乞先降手詔，令監司出榜曉諭軍民，令一路曉然，知朝廷已有指揮，令發運司將上供封樁斛斗，應副浙西諸郡糶米，直至明年七月終。不惟安慰人心，破姦雄之謀，亦使蓄積之家，知不久官米大至，自然趁時出賣，所濟不少。惟望聖明，深湣一方危急，早賜施行。取進止。</p>
<p>貼黃。臣去歲奏乞下發運司於豐熟近便州軍，糴米五百萬石。蒙聖恩依奏施行，仍賜封樁錢一百萬貫，令糴米。而發運司以本路米貴為詞，不肯收糴。去年若用貴價收糴，不過每斗七十足錢，盡數收糴，猶可得百餘萬石，則今年出糶，所濟不少。其發運司官吏不切遵稟之罪，朝廷未嘗責問。習玩號令，事無由集。今來若行臣言，即乞嚴切指揮，發運司稍有闕誤，必行重責。所貴一方之民，得被實惠，所下號令，不為空言。</p>
<p class="style16">乞擢用程遵彥狀</p>
<p>元祐六年七月日，翰林學士承旨左朝奉郎知制誥兼侍讀蘇軾狀奏。右臣竊謂朝廷用人，以行實為先，以才用為急。二者難兼，故常不免偏取。而端靜之士，雖有過人之行，應務之才，又皆藏器待時，恥於自獻，朝廷莫得而知之。如臣等輩，固當各舉所聞，以助樂育之意。伏見左朝散郎前簽書杭州節度判官廳公事程遵彥，吏事周敏，學問該洽，文詞雅麗，三者皆有可觀。而事母孝謹，有絕人者。母性嚴甚，遵彥甚宜其妻，而母不悅，遵彥出之。妻既被出，孝愛不衰，歲時伏臘，所以事姑者如未出。而母卒不悅，遵彥亦不再娶，十五年矣。身為僕妾之役，以事其母，雖前史所傳孝友之士，殆不能過。臣與之同僚二年，備得其實。今替還都下，未有差遣，碌碌眾中，未嘗求人。臣竊惜之。伏望聖慈特賜採察，量材錄用，非獨廣搜賢之路，亦以敦厲孝悌，激揚風俗。若後不如所舉，臣甘伏朝典。謹錄奏聞，伏候敕旨。</p>
<p class="style16">乞外補回避賈易劄子</p>
<p>元祐六年七月二十八日，翰林學士承旨左朝奉郎知制誥兼侍讀蘇軾劄子奏。臣自杭州召還以來，七上封章，乞除一郡，又曾兩具劄子，乞留中省覽。傾瀝肝膽，不為不至，而天聽高遠，不蒙回照。退伏思念，不寒而慄。然臣計之已熟，若干忤天威，得罪分明；不避權要，獲譴曖昧。臣今來甘被分明之罪，不願受曖昧之譴。臣聞賈易購求臣罪，未有所獲。只有法外刺配顏章、顏益一事，必欲收拾砌累，以成臣罪。易前者乞放顏益，已蒙施行。今又乞放顏章。以此見易之心，未嘗一日不在傾臣。只如浙西水災，臣在杭州及替還中路，并到闕以來，累次奏論，詞意懇切。尋蒙聖恩採納施行。而易扇搖臺官安鼎、楊畏，並入文字，以謂回邪之人眩惑朝廷，乞加考驗，治其尤者。宰相以下，心知其非，然畏易之狠，不敢不行。賴給事中封駁，諫官論奏，方持其議。易等但務快其私忿，茍可以傾臣，即不顧一方生靈墜在溝壑。若非給事中范祖禹，諫官鄭雍、姚勔，偶非其黨，猶肯為陛下腹心耳目，依公論奏。則行下其言，浙中官吏，承望風旨，更不敢以實奏災傷，則億萬性命，流亡寇賊，意外之患，何所不至。陛下指揮執政，擘劃救濟，非不丁寧。而易等方欲行遣官吏，言災傷者，與聖意大異。而執政相顧不言，僶俛行下。顯是威勢已成，上下懾服，寧違二聖指揮，莫違賈易意旨。臣是何人，敢不回避。若不早去，不過數日，必為易等所傾。一身不足顧惜，但恐傾臣之後，朋黨益眾，羽翼成就，非細故也。不如今日令臣以親嫌善去，中外觀望，於朝廷事體，未有所害。臣之大意，止是乞出，若前來早賜施行，臣本不敢盡言，只為累章不允，計窮事迫，須至盡述本心，不敢有隱毫末。伏望聖明察其至誠，止是欲得外補，即非無故論說是非，特賜留中省覽，以保全臣子，不勝幸甚。取進止。</p>
<p class="style16">辨賈易彈奏待罪劄子</p>
<p>元祐六年八月初四日，翰林學士承旨左朝奉郎知制誥兼侍讀蘇軾劄子奏。臣今月三日，見弟尚書右丞轍為臣言，御史中丞趙君錫言，秦觀來見君錫，稱被賈易言觀私事，及臣令親情王遹往見君錫，言臺諫等互論兩浙災傷，及賈易言秦觀事。乞賜推究。臣愚惷無狀，常不自揆，竊懷憂國愛民之意。自為小官，即好僭議朝政，屢以此獲罪。然受性於天，不能盡改。臣與趙君錫，以道義交遊，每相見論天下事，初無疑間。近日臣召赴闕，見君錫崇政殿門，即與臣言老繆非才，當此言責，切望朋友教誨。臣自後兩次見君錫，凡所與言，皆憂國愛民之事。乞問君錫，若有一句及私，臣為罔上。君錫尋有手簡謝臣，其略云：「車騎臨過，獲聞誨益，諄諄開誘，莫非師保之訓。銘鏤肝肺，何日忘之。」臣既見君錫，從來傾心，以忠義相許，故敢以士君子朋友之義，盡言無隱。又，秦觀自少年從臣學文，詞采絢發，議論鋒起。臣實愛重其人，與之密熟。近於七月末間，因弟轍與臣言賈易等論浙西災傷，乞考驗虛實行遣其尤甚者，意令本處官吏觀望風旨，必不敢實奏行下，卻為給事中封駁諫官論奏。臣因問弟轍云：「汝既備位執政，因何行此文字？」轍云：「此事眾人心知其非。然臺官文字，自來不敢不行。若不行，即須群起力爭，喧瀆聖聽。」又弟轍因言秦觀言趙君錫薦舉得正字，今又為賈易所言。臣緣新自兩浙來，親見水災實狀，及到京後，得交代林希、提刑馬瑊及屬吏蘇堅等書，皆極言災傷之狀，甚於臣所自見。臣以此數次奏論，雖蒙聖恩極力拯救，猶恐去熟日遠，物力不足，未免必致流殍。若更行下賈易等所言，則官吏畏懼臺官，更不敢以實言災傷，致朝廷不復盡力救濟，則億萬生齒，便有溝壑之憂。適會秦觀訪臣，遂因議論及之。又實告以賈易所言觀私事，欲其力辭恩命，以全進退。即不知秦觀往見君錫，更言何事。又，是日王遹亦來見臣，云：「有少事謁中丞。」臣知遹與君錫親，自來密熟，因令傳語君錫，大略云：「臺諫、給事中互論災傷，公為中丞，坐視一方生靈陷於溝壑，略無一言乎？」臣又語遹說與君錫，公所舉秦觀，已為賈易言了。此人文學議論過人，宜為朝廷惜之。臣所令王遹與趙君錫言事，及與秦觀所言，止於此矣。二人具在，可覆按也。臣本為見上件事，皆非國家機密，不過行出數日，無人不知，故因密熟相知議論及之。又欲以忠告君錫，欲其一言以救兩浙億萬生齒，不為觸忤君錫，遂至於此，此外別無情理者。右臣既備位從官，弟轍以臣是親兄，又忝論思之地，不免時時語及國事。臣不合輒與人言，至煩彈奏。見已家居待罪，乞賜重行朝典。取進止。</p>
<p class="style16">辨題詩劄子</p>
<p>元祐六年八月初八日，翰林學士承旨左朝奉郎知制誥兼侍讀蘇軾劄子奏。臣今月七日，見臣弟轍與臣言，趙君錫、賈易言臣於元豐八年五月一日題詩揚州僧寺，有欣幸先帝上仙之意。臣今省憶此詩，自有因依，合具陳述。臣於是歲三月六日在南京聞先帝遺詔，舉哀掛服了當，迤邐往常州。是時新經大變，臣子之心，孰不憂懼。至五月初間，因往揚州竹西寺見百姓父老十數人，相與道旁語笑，其間一人以兩手加額，云：「見說好箇少年官家。」其言雖鄙俗不典，然臣實喜聞百姓謳歌吾君之子，出於至誠。又是時臣初得請歸耕常州，蓋將老焉，而淮浙間所在豐熟，因作詩云：「此生已覺都無事，今歲仍逢大有年。山寺歸來聞好語，野花啼鳥亦欣然。」蓋喜聞此語，故竊記之於詩，書之當塗僧舍壁上。臣若稍有不善之意，豈敢復書壁上以示人乎？又其時去先帝上仙已及兩月，決非「山寺歸來」始聞之語，事理明白，無人不知。而君錫等輒敢挾情，公然誣罔。伏乞付外施行，稍正國法。所貴今後臣子不為仇人無故加以惡逆之罪。取進止。</p>
<p class="style16">奏狀</p>
<p>元祐六年八月八日，翰林學士承旨左朝奉郎知制誥兼侍讀蘇軾狀奏。準尚書省劄子，蘇軾元豐八年五月一日於揚州僧寺留題詩一首，八月八日，三省同奉聖旨，令蘇軾具留題因依，實封聞奏。右臣所有前件詩留題因依，臣已於今日早具劄子奏聞訖。乞檢會降付三省施行。謹錄奏聞，伏候敕旨。</p>
<hr/>
</div>

<!-- end .main --></div>
<!-- end #main --></div>

</div>



</body></html>