<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡應詔集-鼂錯論-漢川草廬</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>應詔集</h5>
　<span class="style9">鼂錯論</span>
<hr/>
<p>  天下之患，最不可為者，名為治平無事，而其實有不測之憂。坐觀其變而不為之所，則恐至於不可救。起而強為之，則天下狃於治平之安，而不吾信。惟仁人君子豪傑之士，為能出身為天下犯大難，以求成大功。此固非勉強朞月之閒，而苟以求名者之所能也。</p>
<p>天下治平，無故而發大難之端；吾發之，吾能收之，然後能勉難於天下。事至而循循焉欲去之，使他人任其責。則天下之禍，必集於我。</p>
<p>昔者鼂錯盡忠為漢，謀弱山東之諸侯，諸侯竝起，以誅錯為名。而天子不察，以錯為說。天下悲錯之以忠而受禍，而不知錯之有以取之也。古之立大事者，不惟有超世之才，亦必有堅忍不拔之志。昔禹之治水，鑿龍門，決大河，而放之海。方其功之未成也，葢亦有潰冒衝突可畏之患。惟能前知其當然，事至不懼，而徐為之所，是以得至於成功。夫以七國之強而驟削之，其為變豈足怪哉？錯不於此時捐其身，為天下當大難之衝，而制吳、楚之命，乃為自全之計，欲使天子自將，而己居守。且夫發七國之難者，誰乎？己欲求其名，安所逃其患？以自將之至危，與居守之至安；較易知也。己為難首，擇其安，而遺天子以至危，此忠臣義士所以憤惋而不平者也。當此之時，雖無袁盎，亦未免於禍。何者？己欲居守，而使人主自將。以情而言，天子固已難之矣，而重違其議。是以袁盎之說，得行於其間。使吳、楚反，錯以身任其危，日夜淬礪，東向而待之，使不至於累其君，則天子將恃之以為無恐，雖有百袁盎，可得而間哉？</p>
<p>嗟夫！世之君子，欲求非常之功，則無務為自全之計。使錯自將而擊吳、楚，未必無功，惟其欲自固其身，而天子不悅，姦臣得以乘其隙。錯之所以自全者，乃其所以自禍歟。</p>
</div>

<!-- end .main --></div>
<!-- end #main --></div>

</div>



</body></html>