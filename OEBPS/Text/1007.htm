<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_2">東坡前集-卷七</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="poem">
<h5>東坡前集</h5>　　　<span class="style9">卷七</span>
<hr/>
<h3 id="toc_1">詩八十三首</h3>
<p><span class="style15">次韻章傳道喜雨</span><span class="style7">禱常山而得</span></p>
<p>去年夏旱秋不雨。海畔居民飲鹹苦。<br/>
      今年春煖欲生蝝。地上戢戢多於土。<br/>
      預憂一旦開兩翅。口吻如風那肯吐。<br/>
      前時渡江入吳越。布陣橫空如項羽。<span class="style7">去歲錢塘見飛蝗自西北來，極可畏。</span><br/>
      農夫拱手但垂泣。人力區區固難禦。<br/>
      撲緣鬉尾困牛馬。啖齧衣服穿房戶。<br/>
      坐觀不救亦何心。秉畀炎火傳自古。<br/>
      荷鋤散掘誰敢後。得米濟飢還小補。<br/>
      常山山神信英烈。撝駕雷公訶電母。<br/>
      應憐郡守老且愚。欲把瘡痍手摩撫。<br/>
      山中歸時風色變。中路已覺商羊舞。<br/>
      夜牎騷騷鬧松竹。朝畦泫泫流膏乳。<br/>
      從來蝗旱必相資。此事吾聞老農語。<br/>
      庶將積潤掃遺孽。收拾豐歲還明主。<br/>
      縣前已窖八千斛。<span class="style7">今春及今，得蝗子八千餘斛。</span>率以一勝完一畝。<br/>
      更看蠶婦過初眠。<span class="style7">蠶一眠，則蝗不復生矣。</span>未用賀客來旁午。<br/>
      先生筆力吾所畏。蹙踏鮑謝跨徐庾。<br/>
      偶然談笑得佳篇。便恐流傳成樂府。<br/>
      陋邦一雨何足道。吾君盛德九州普。<br/>
      中和樂職幾時作。試向諸生選何武。</p>
<p class="style15">謝郡人田賀二生獻花</p>
<p>城裏田員外。城西賀秀才。不愁家四壁。自有錦千堆。<br/>
      珍重尤奇品。艱難最後開。芳心困落日。薄豔戰輕雷。<span class="style7">昨日雷雨。</span><br/>
      老守仍多病。壯懷先已灰。慇懃此粲者。<span class="style7">賀獻魏花三朶。</span>攀折為誰哉。<br/>
      玉腕揎紅袖。金罇瀉白醅。何當鑷霜鬢。強插滿頭迴。</p>
<p class="style15">惜花</p>
<p>吉祥寺中錦千堆。<span class="style7">錢塘花最盛處。</span>前年賞花真盛哉。<br/>
      道人勸我清明來。腰鼓百面如春雷。<br/>
      打徹涼州花自開。沙河塘上插花回。<br/>
      醉倒不覺吳兒咍。豈知如今雙鬢催。<br/>
      城西古寺沒蒿萊。有僧閉門手自栽。<br/>
      千枝萬葉巧翦裁。就中一叢何所似。<br/>
      馬腦盤成金縷杯。而我食菜方清齋。<br/>
      對花不飲花應猜。夜來雨雹如李梅。<br/>
      紅殘綠暗吁可哀。</p>
<p><span class="style15">和頓教授見寄</span><span class="style7">用除夜韻</span></p>
<p>我笑陶淵明。種秫二頃半。婦言既不用。還有責子歎。<br/>
      無絃則無琴。何必勞撫玩。我笑劉伯倫。醉髮蓬茆散。<br/>
      二豪若不納。獨以鍤自伴。既死何用埋。此身同夜旦。<br/>
      孰云二子賢。自結兩重按。笑人還自笑。出口談治亂。<br/>
      一生溷塵垢。晚以道自盥。無成空得懶。坐此百事緩。<br/>
      仄聞頓夫子。講道出新貫。豈無一尺書。恐不記庸懦。<br/>
      陋邦貧且病。數米銖稱炭。慙愧章先生。十日坐空館。<br/>
      袖中出子詩。貪讀酒屢煖。狂言各須慎。勿使輸薪粲。</p>
<p class="style15">和子由四首</p>
<p class="style15">　　韓太祝送遊太山</p>
<p>偶作郊原十日遊。未應回首厭籠囚。<br/>
      但教塵土驅馳足。終把雲山爛漫酬。<br/>
      聞道逢春思濯錦。便須到處覓菟裘。<br/>
      恨君不上東封頂。夜看金輪出九幽。</p>
<p>　　<span class="style15">送春</span></p>
<p>夢裏青春可得追。欲將詩句絆餘暉。<br/>
      酒闌病客惟思睡。蜜熟黃蜂亦懶飛。<br/>
      芍藥櫻桃俱掃地。<span class="style7">病過此二物。</span>鬢絲禪榻兩忘機。<br/>
      憑君借取法界觀。一洗人間萬事非。<span class="style7">來書云，近看此書，余未嘗見也。</span></p>
<p class="style15">　　首夏官舍即事</p>
<p>安石榴花開最遲。絳裙深樹出幽菲。<br/>
      吾廬想見無限好。客子倦遊胡不歸。 <br/>
      坐上一樽雖得滿。古來四事巧相違。<br/>
      令人却憶湖邊寺。垂柳陰陰晝掩扉。</p>
<p class="style15">　　送李供備席上和李詩</p>
<p>家聲赫奕蓋并涼。也解微吟錦瑟傍。<br/>
      擘水取魚湖起浪。引杯看劔坐生光。 <br/>
      風流別後人人憶。才器歸來種種長。<br/>
      不用更貪窮事業。風騷分付與沉湘。</p>
<p class="style15">西齋</p>
<p>西齋深且明。中有六尺牀。病夫朝睡足。危坐覺日長。<br/>
      昏昏既非醉。踽踽亦非狂。褰衣竹風下。穆然中微涼。<br/>
      起行西園中。草木含幽香。榴花開一枝。桑棗沃以光。<br/>
      鳴鳩得美蔭。困立忘飛翔。黃鳥亦自喜。新音變圓吭。<br/>
      杖藜觀物化。亦以觀我生。萬物各得時。我生日皇皇。</p>
<p class="style15">小兒</p>
<p>小兒不識愁。起坐牽我衣。我欲嗔小兒。老妻勸兒癡。<br/>
      兒癡君更甚。不樂愁何為。還坐愧此言。洗盞當我前。<br/>
      大勝劉伶婦。區區為酒錢。</p>
<p class="style15">寄劉孝叔</p>
<p>君王有意誅驕虜。椎破銅山鑄銅虎。<br/>
      聯翩三十七將軍。走馬西來各開府。<br/>
      南山伐木作車軸。東海取鼉漫戰皷。<br/>
      汗流奔走誰敢後。恐乏軍興汙資斧。<br/>
      保甲連村團未徧。方田訟牒紛如雨。<br/>
      爾來手實降新書。抉剔根株窮脉縷。<br/>
      詔書惻怛信深厚。吏能淺薄空勞苦。<br/>
      平生學問止流俗。衆裏笙竽誰比數。<br/>
      忽令獨奏鳳將雛。倉卒欲吹那得譜。<br/>
      況復連年苦飢饉。剝齧草木啖泥土。　<br/>
      今年雨雪頗應時。又報蝗蟲生翅股。<br/>
      憂來洗盞欲強醉。寂寞虛齋卧空甒。<br/>
      公厨十日不生煙。更望紅裙踏筵舞。<br/>
      故人屢寄山中信。只有當歸無別語。<br/>
      方將雀鼠偷太倉。未肯衣冠掛神武。<br/>
      吳興丈人真得道。平日立朝非小補。<br/>
      自從四方冠蓋鬧。歸作二浙湖山主。<br/>
      高蹤已自雜漁鈎。大隱何曾棄簪組。<br/>
      去年相從殊未足。問道已許談其祖。<br/>
      逝將棄官往卒業。俗緣未盡那得覩。<br/>
      公家只在霅溪上。上有白雲如白羽。<br/>
      應憐進退苦皇皇。更把安心教初祖。</p>
<p class="style15">孔長源挽詞二首</p>
<p>少年才氣冠當時。晚節孤風益自奇。<br/>
      君勝宜為夫子後。林宗不愧蔡邕碑。 <br/>
      南荒尚記誅元惡。東越誰能事細兒。<br/>
      耆舊如今幾人在。為君無憾為時悲。</p>
<p>小堰門頭柳繫舩。吳山堂上月侵筵。<br/>
      潮聲夜半千巗響。詩句明朝萬口傳。<span class="style7">長源自越過杭，夜飲有美堂上聯句。長源詩云，天目遠隨雙鳳落，海門遙蹙兩潮趨。一坐稱善。<br/>
</span>豈意日斜庚子後。忽驚歲在巳辰年。<br/>
      佳城一閉無窮事。南望題詩淚灑牋。</p>
<p class="style15">寄呂穆仲寺丞</p>
<p>孤山寺下水侵門。每到先看醉墨痕。<br/>
      楚相未亡談笑是。中郎不見典刑存。<br/>
<span class="style7">杭有伶人善學呂，舉措酷似。別後常令作之以為笑。<br/>
</span>君先去踏塵埃陌。我亦來尋桑棗村。<br/>
      回首西湖真一夢。灰心霜鬢更休論。</p>
<p class="style15">余主簿母挽詞</p>
<p>閨庭蘭玉照鄉閭。自昔雖貧樂有餘。<br/>
      豈獨家人在中餽。却因麟趾識關雎。<br/>
      雲軿忽已歸仙府。喬木依然擁舊廬。<br/>
      忍把還鄉千斛淚。一時灑向老萊裾。</p>
<p class="style15">送趙寺丞寄陳海州</p>
<p>景踈樓上喚峨眉。君到應先誦此詩。<br/>
      若見孟公投轄飲。莫忘衝雪送君時。</p>
<p class="style15">荅陳述古二首</p>
<p>漫說山東第二州。棗林桑泊負春遊。<br/>
      城西亦有紅千葉。人老簪花却自羞。</p>
<p>小桃破萼未勝春。羅綺叢中第一人。<br/>
      聞道使君歸去後。舞衫歌扇總生塵。<br/>
<span class="style7">陳有小妓，述古稱之。</span></p>
<p class="style15">張安道樂全堂</p>
<p>列子馭風殊不惡。猶被莊生譏數數。<br/>
      步兵飲酒中散琴。於此得全非至樂。<br/>
      樂全居士全於天。維摩丈室空翛然。<br/>
      平生痛飲今不飲。無琴不獨琴無絃。<br/>
      我公天與英雄表。龍章鳳姿照魚鳥。<br/>
      但令端委坐廟堂。北狄西戎談笑了。<br/>
      如今老去苦思歸。小字親書寄我詩。<br/>
      試問樂全全底事。無全何處更求虧。</p>
<p class="style15">張文裕挽詞</p>
<p>高才本出朝廷右。能事空推德業餘。<br/>
      每見便聞曹植句。至今傳寶魏華書。<br/>
      濟南名士新凋喪。劔外生祠已絜除。<br/>
      欲寄西風兩行淚。依然喬木鄭公廬。</p>
<p class="style15">懷西湖寄晁美叔同年</p>
<p>西湖天下景。遊者無愚賢。深淺隨所得。誰能識其全。<br/>
      嗟我本狂直。早為世所捐。獨專山水樂。付與寧非天。<br/>
      三百六十寺。幽尋遂窮年。所至得其妙。心知口難傳。<br/>
      至今清夜夢。耳目餘芳鮮。君持使者節。風采爍雲煙。<br/>
      清流與碧巘。安肯為君妍。胡不屏騎從。蹔借僧榻眠。<br/>
      讀我壁間詩。清涼洗煩煎。策杖無道路。直造意所便。<br/>
      應逢古漁父。葦間自寅緣。問道若有得。買魚勿論錢。</p>
<p class="style15">和梅戶曹會獵鐵溝</p>
<p>山西從古說三明。誰信儒冠也捍城。<br/>
    竿上鯨鯢猶未掩。<span class="style7">近梟數盜。</span>草中狐兎不須驚。<br/>
    東州趙叟飲無敵。南國梅仙詩有聲。<br/>
    不向如皋閑射雉。歸來何以得卿卿。<span class="style7">是日惟梅趙不射。</span></p>
<p class="style15">祭常山回小獵</p>
<p>青蓋前頭點皂旗。黃茅岡下出長圍。<br/>
      弄風驕馬跑空立。趁兎蒼鷹掠地飛。<br/>
      回望白雲生翠巘。歸來紅葉滿征衣。<br/>
      聖朝若用西涼簿。白羽猶能效一揮。</p>
<p class="style15">和章七出守湖州二首</p>
<p>方丈仙人出渺茫。高情猶愛水雲鄉。<br/>
      功名誰使連三捷。身世何緣得兩忘。<br/>
      早歲歸休心共在。他年相見話偏長。<br/>
      只應未報君恩重。清夢時時到玉堂。</p>
<p>絳闕雲臺總有名。應須極貴又長生。<br/>
      鼎中龍虎黃金賤。松下龜虵綠骨輕。<span class="style7">君好爐火而餌伏苓。</span><br/>
      霅水未渾纓可濯。并峯初見眼應明。<br/>
      兩巵春酒真堪羨。獨占人間分外榮。</p>
<p><span class="style15">和張子野見寄三絕句</span></p>
<p>前生我已到杭州。到處長如到處遊。<br/>
      更欲洞霄為隱吏。一庵閑地且相留。<span class="style7">過舊遊。</span></p>
<p>狂吟跌宕無風雅。醉墨淋浪不整齊。<br/>
    應為詩人一回顧。山僧未忍掃黃泥。<span class="style7">見題壁。</span></p>
<p>柏堂南畔竹如雲。此閣何人是主人。<br/>
    但遣先生披鶴氅。不須更畫樂天真。<span class="style7">竹閣見憶。</span></p>
<p class="style15">和蔣夔寄茶</p>
<p>我生百事常隨緣。四方水陸無不便。<br/>
      扁舟渡江適吳越。三年飲食窮芳鮮。<br/>
      金虀玉鱠飯炊雪。海螯江柱初脫泉。<br/>
      臨風飽食甘寢罷。一甌花乳浮輕圓。<br/>
      自從捨舟入東武。沃野便到桑麻川。<br/>
      翦毛胡羊大如馬。誰記鹿角腥盤筵。<br/>
      廚中烝粟埋飯罋。大杓更取酸生涎。<br/>
      柘羅銅碾弃不用。脂麻白土須盆研。<br/>
      故人猶作舊眼看。謂我好尚如當年。<br/>
      沙溪北苑強分別。水脚一線爭誰先。<br/>
      清詩兩幅寄千里。紫金百餅費萬錢。<br/>
      吟哦烹噍兩奇絕。只恐偷乞煩封纏。<br/>
      老妻稚子不知愛。一半已入薑鹽煎。<br/>
      人生所遇無不可。南北嗜好知誰賢。<br/>
      死生禍福久不擇。更論甘苦爭蚩妍。<br/>
      知君窮旅不自擇。因詩寄謝聊相鐫。</p>
<p class="style15">荅李邦直</p>
<p>美人如春風。著物物未知。羈愁似氷雪。見子先流澌。<br/>
      子從徐方來。吏民舉熈熈。扶病出見之。驚我一何衰。<br/>
      知我久慵倦。起我以新詩。詩詞如醇酒。盎然薰四支。<br/>
      徑飲不覺醉。欲和先昏疲。西齋有蠻帳。風雨夜紛披。<br/>
      放懷語不擇。撫掌咲脫頤。別來今幾何。春物已含姿。<br/>
      柳色日夜暗。子來竟何時。徐方雖云樂。東山禁遊嬉。<br/>
      又無狂太守。何以解憂思。聞子有賢婦。華堂詩螽斯。<br/>
      盍不倒囊橐。賣劔買蛾眉。不用教絲竹。唱我新歌詞。</p>
<p class="style15">和文與可洋川園池三十首</p>
<p>　　<span class="style15">湖橋</span></p>
<p>朱欄畫柱照湖明。白葛烏紗曳履行。<br/>
      橋下龜魚晚無數。識君柱杖過橋聲。</p>
<p>　　<span class="style15">橫湖</span></p>
<p>貪看翠蓋擁紅粧。不覺湖邊一夜霜。<br/>
      卷却天機雲錦段。從教匹練寫秋光。</p>
<p>　　<span class="style15">書軒</span></p>
<p>雨昏石硯寒雲色。風動牙籤亂葉聲。<br/>
      庭下已生書帶草。使君疑是鄭康成。</p>
<p>　　<span class="style15">冰池</span></p>
<p>不嫌冰雪遶池看。誰似詩人巧耐寒。<br/>
      記取羲之洗硯處。碧琉璃下黑蛟蟠。</p>
<p>　　<span class="style15">竹塢</span></p>
<p>晚節先生道轉孤。歲寒惟有竹相娛。<br/>
      麤才杜牧真堪咲。喚作軍中十萬夫。</p>
<p>　　<span class="style15">荻浦</span></p>
<p>雨折霜乾不耐秋。白花黃葉使人愁。<br/>
      月明小艇湖邊宿。便是江南鸚鵡洲。</p>
<p>　　<span class="style15">蓼嶼</span></p>
<p>秋歸南浦蟪蛄鳴。霜落橫湖沙水清。<br/>
      卧雨幽花無限思。抱叢寒蝶不勝情。</p>
<p>　　<span class="style15">望雲樓</span></p>
<p>陰晴朝暮幾回新。已向虛空付此身。<br/>
      出本無心歸亦好。白雲還似望雲人。</p>
<p>　　<span class="style15">天漢臺</span></p>
<p>漾水東流舊見經。銀潢左界上通靈。<br/>
      此臺試像天文覓。閣道中間第幾星。</p>
<p>　　<span class="style15">待月臺</span></p>
<p>月與高人本有期。挂簷低戶映蛾眉。<br/>
      只從昨夜十分滿。漸覺冰輪出海遲。</p>
<p>　　<span class="style15">二樂榭</span></p>
<p>此間真趣豈容談。二樂并君已是三。<br/>
    仁智更煩訶妄見。坐令魯叟作瞿曇。<span class="style7">來詩云二見因妄生</span></p>
<p>　　<span class="style15">灙泉亭</span></p>
<p>聞道池亭勝兩川。應須爛醉荅雲煙。<br/>
    勸君多揀長腰米。消破亭中萬斛泉。</p>
<p>　　<span class="style15">吏隱亭</span></p>
<p>縱橫憂患滿人間。頗怪先生日日閑。<br/>
    昨夜清風眠北牖。朝來爽氣在西山。</p>
<p>　　<span class="style15">霜筠亭</span></p>
<p>解籜新篁不自持。嬋娟已有歲寒姿。<br/>
    要看凜凜霜前意。須待秋風粉落時。</p>
<p>　　<span class="style15">無言亭</span></p>
<p>慇懃稽首維摩詰。敢問如何是法門。<br/>
    彈指未終千偈了。向人還道本無言。</p>
<p>　　<span class="style15">露香亭</span></p>
<p>亭下佳人錦繡衣。滿身瓔珞綴明璣。<br/>
    晚香消歇無尋處。花已飄零露已晞。</p>
<p>　　<span class="style15">函虛亭</span></p>
<p>水軒花榭兩爭妍。秋月春風各自偏。<br/>
    惟有此亭無一物。坐觀萬景得天全。</p>
<p>　　<span class="style15">溪光亭</span></p>
<p>決去湖波尚有情。却隨初日動簷楹。<br/>
    溪光自古無人畫。憑仗新詩與寫成。</p>
<p>　　<span class="style15">過溪亭</span></p>
<p>身輕步穩去忘歸。四柱亭前野彴微。<br/>
    忽悟過溪還一笑。水禽驚落翠毛衣。</p>
<p>　　<span class="style15">披錦亭</span></p>
<p>煙紅露綠曉風香。燕舞鶯啼春日長。<br/>
    誰道使君貧且老。繡屏錦帳咽笙簧。</p>
<p>　　<span class="style15">禊亭</span></p>
<p>曲池流水細鱗鱗。高會傳觴似洛濵。<br/>
    紅粉翠蛾應不要。畫舩來往勝於人。</p>
<p class="style15">　　菡萏亭</p>
<p>日日移牀趂下風。清香不盡思何窮。<br/>
    若為化作龜千歲。巢向田田亂葉中。</p>
<p>　　<span class="style15">荼蘼洞</span></p>
<p>長憶故山寒食夜。野荼蘼發暗香來。<br/>
    分無素手簪羅髻。且折霜蕤浸玉醅。</p>
<p> 　　<span class="style15">篔簹谷</span></p>
<p>漢川脩竹賤如蓬。斤斧何曾赦籜龍。<br/>
    料得清貧饞太守。渭濵千畝在胸中。</p>
<p>      　　<span class="style15">寒蘆港</span></p>
<p>溶溶晴港漾春暉。蘆笋生時柳絮飛。<br/>
    還有江南風物否。桃花流水鮆魚肥。</p>
<p>　　<span class="style15">野人廬</span></p>
<p>少年辛苦事犂鉏。剛厭青山遶故居。<br/>
      老覺華堂無意味。却須時到野人廬。</p>
<p>　　<span class="style15">此君庵</span></p>
<p>寄語庵前抱節君。與君到處合相親。<br/>
      寫真雖是文夫子。我亦真堂作記人。 </p>
<p>　　<span class="style15">金橙徑</span></p>
<p>金橙縱復里人知。不見鱸魚價自低。<br/>
      須是松江煙雨裏。小船燒薤擣香虀。</p>
<p>　　<span class="style15">南園</span></p>
<p>不種夭桃與綠楊。使君應欲候農桑。<br/>
      春畦雨過羅紈膩。夏壟風來餅餌香。</p>
<p>　　<span class="style15">北園</span></p>
<p>漢水巴山樂有餘。一麾從此首歸塗。<br/>
      北園草木憑君問。許我他年作主無。</p>
<p><span class="style15">寄題刁景純藏春塢</span></p>
<p>白首歸來種萬松。待看千尺舞霜風。<br/>
      年拋造物陶甄外。春在先生杖屨中。<br/>
      楊柳長齊低戶暗。櫻桃爛熟滴堦紅。<br/>
      何時却與徐元直。共訪襄陽龐德公。</p>
<p><span class="style15">玉盤盂二首</span><span class="style7">并序</span></p>
<p class="style7">東武舊俗，每歲四月，大會于南禪資福兩寺，以芍藥供佛，而今歲最盛，凡七千餘朵，皆重柎累萼，蘩麗豐碩。中有白花，正圓如覆盂，其下十餘葉稍大，承之如盤，姿格絕異，獨出於七千朵之上。云得之於城北蘇氏園中，周宰相莒公之別業也。而其名俚甚，乃為易之。</p>
<p>雜花狼籍占春餘。芍藥開時掃地無。<br/>
      兩寺粧成寶纓絡。一枝爭看玉盤盂。<br/>
      佳名會作新飜曲。絕品難尋舊畫圖。<br/>
      從此定知年穀熟。姑山親見雪肌膚。</p>
<p>花不能言意可知。令君痛飲更無疑。<br/>
    但持白酒勸嘉客。直待瓊舟覆玉彝。<br/>
    負郭相君初擇地。看羊屬國首吟詩。<br/>
    吾家豈與花相厚。更問殘芳有幾枝。</p>
<p><span class="style15">和潞公超然臺次韻</span></p>
<p>我公厭富貴。常苦勳業尋。相期赤松子。永望白雲岑。<br/>
      清風出談笑。萬竅為號吟。吟成超然詩。洗我蓬之心。<br/>
      嗟我本何人。麋鹿強冠襟。身微空志大。交淺屢言深。<br/>
      囑公如得謝。呼我幸寄音。但恐酒錢盡。煩公揮橐金。</p>
<p class="style15">聞喬太博換左藏知欽州以詩招飲</p>
<p>今年果起故將軍。幽夢清詩信有神。<br/>
      馬革裹尸真細事。虎頭食肉更何人。<br/>
      陣雲冷壓黃茆瘴。羽扇斜揮白葛巾。<br/>
      痛飲從今有幾日。西軒月色夜來新。</p>
<p class="style15">喬將行烹鵝鹿出刀劍以飲客以詩戲之</p>
<p>破匣哀鳴出素虬。倦看鶂鶂聽呦呦。<br/>
      明朝只恐兼烹鶴。此去還須却配牛。<br/>
      便可先呼報恩子。不妨仍帶醉鄉侯。<br/>
      他年萬騎歸應好。奈有移文在故丘。</p>
<p><span class="style15">次韻劉貢父李公擇見寄二首</span></p>
<p>白髮相望兩故人。眼看時事幾番新。<br/>
      曲無和者應思郢。論少卑之且借秦。<br/>
      歲惡詩人無好語。<span class="style7">公擇來詩，皆道失中飢苦之狀。</span>夜長鰥守向誰親。<span class="style7">貢父近喪偶。</span><br/>
      少思多睡無如我。鼻息雷鳴憾四鄰。</p>
<p>何人勸我此間來。絃管生衣甑有埃。<br/>
      淥蟻濡脣無百斛。蝗蟲撲面已三回。<br/>
      磨刀入谷追窮寇。洒涕循城拾弃孩。<br/>
      為郡鮮歡君莫歎。猶勝塵土走章臺。</p>
<p><span class="style15">寄黎眉州</span></p>
<p>膠西高處望西川。應在孤雲落照邊。<br/>
      瓦屋寒堆春後雪。峨眉翠掃雨餘天。<br/>
      治經方笑春秋學。好士今無六一賢。<span class="style7">君以春秋受知於歐陽文忠公，公自號六一居士。<br/>
</span>且待淵明賦歸去。共將詩酒趂流年。</p>
<p class="style15">和趙郎中捕蝗見寄次韻</p>
<p>麥穟人許長。榖苗牛可沒。天公獨何意。忍使蝗蟲發。<br/>
    驅攘著令典。農事安可忽。我僕既胼胝。我馬亦款矻。<br/>
    飛騰漸云少。筋力亦已竭。苟無百篇詩。何以醒睡兀。<br/>
    初如疏畎澮。漸若決澥渤。往來供十吏。腕脫不容歇。<br/>
    平生輕妄庸。熟視笑魏勃。愛君有逸氣。詩壇專斬伐。<br/>
    民病何時休。吏職不可越。慎無及世事。向空書咄咄。</p>
<p class="style15">登常山絕頂廣麗亭</p>
<p>西望穆陵關。東望琅邪臺。南望九仙山。北望空飛埃。<br/>
      相將叫虞舜。遂欲歸蓬萊。嗟我二三子。狂飲亦荒哉。<br/>
      紅裙欲仙去。長笛有餘哀。清歌入雲霄。妙舞纖腰回。<br/>
      自從有此山。白石封蒼苔。何嘗有此樂。將去復徘徊。<br/>
      人生如朝露。白髮日夜催。弃置當何言。萬劫終飛灰。</p>
<p> <span class="style15">薄薄酒二首</span><span class="style7">并序</span></p>
<p class="style7">膠西先生趙明叔，家貧好飲不擇酒而醉。常云薄薄酒勝茶湯，醜醜婦勝空房。其言雖俚而近乎達，故推而廣之，以補東州之樂府。既又以為未也，復自和一篇，聊以發覽者之一噱云耳。</p>
<p>薄薄酒。勝茶湯。麤麤布。勝無裳。<br/>
      醜妻惡妾勝空房。五更待漏靴滿霜。<br/>
      不如三伏日高睡足北窗涼。珠襦玉柙萬人祖送歸北邙。<br/>
      不如懸鶉百結獨坐負朝陽。生前富貴。死後文章。<br/>
      百年瞬息萬世忙。夷齊盜蹠俱亡羊。<br/>
      不如眼前一醉。是非憂樂都兩忘。</p>
<p>薄薄酒。飲兩鍾。麤麤布。著兩重。<br/>
      美惡雖異醉暖同。醜妻惡妾壽乃公。<br/>
      隱居求志義之從。本不計較東華塵土北窓風。<br/>
      百年雖長要有終。富死未必輸生窮。<br/>
      但恐珠玉留君容。千載不朽遭樊崇。<br/>
      文章自足欺盲聾。誰使一朝富貴面發紅。<br/>
    達人自達酒何功。世間是非憂樂本來空。</p>
<p><span class="style15">同年王中甫挽詞</span></p>
<p>先帝親收十五人。四方爭看擊鵬鯤。<br/>
      如君才業真堪用。顧我衰遲不足論。<br/>
      出處陞沉十年後。死生契闊幾人存。<br/>
      他時京口尋遺跡。宿草猶應有淚痕。<br/>
<span class="style7">仁宗朝，賢良十五人，今惟富鄭公張宣猷錢純老及余與舍弟在耳。</span></p>
<p class="style15">七月五日二首</p>
<p>避謗時尋醫。畏病酒入務。蕭條北窗下。長日誰與度。<br/>
      今年苦炎熱。草木因薰煮。況我早衰人。幽居氣如縷。<br/>
      秋來有佳興。秫稻已含露。還復此微吟。往和糟牀注。</p>
<p>何處覓新秋。蕭然北臺上。秋來未云幾。風日已清亮。<br/>
      雲間聳孤翠。林表浮遠漲。新棗漸堪剝。晚瓜猶可餉。<br/>
      西風送落日。萬竅舍悽悵。念當急行樂。白髮不汝放。</p>
<p><span class="style15">趙郎中見和戲復荅之</span></p>
<p>趙子吟詩如潑水。一揮三百八十字。<br/>
      奈何效我欲尋醫。恰似西施藏白地。<br/>
      趙子飲酒如淋灰。一年十萬八千杯。<br/>
      若不令君早入務。飲竭東海生黃埃。<br/>
      我衰臨政多繆錯。羨君精采如秋鶚。<br/>
      頗哀老子令日飲。為君坐嘯主畫諾。</p>
<p class="style15">次韻周邠寄鴈蕩山圖二首</p>
<p>指點先憑採藥翁。丹青化作大槐宮。<br/>
      眼明小閣浮煙翠。齒冷新詩嚼風雪。<br/>
      二華行觀雄陝右。九仙今已壓京東。<br/>
<span class="style7">將赴河中，密邇太華九仙在東武，奇秀不減鴈蕩也。<br/>
</span>此生的有尋山分。已覺溫台落手中。</p>
<p>西湖三載與君同。馬入塵埃鶴入籠。<br/>
      東海獨來看出日。石橋先去踏長虹。<br/>
      遙知別後添華髮。時向樽前說病翁。<br/>
      所恨蜀山君未見。他年攜手醉郫筒。</p>
<p class="style15">送碧香酒與趙明叔教授</p>
<p>聞君有婦賢且廉。勸君甚勿為楚相。<br/>
      不羨紫馳分御食。自遣赤腳沽村釀。<br/>
      嗟君老狂不知愧。更吟醜婦惡嘲謗。<br/>
      諸生聞語定失笑。冬暖號寒臥無帳。<br/>
      碧香近出帝子家。鵝兒破殼酥流盎。<br/>
      不學劉伶獨自飲。一壺往助齊眉餉。</p>
<p class="style15">趙既見和復次韻荅之</p>
<p>長安小吏天所放。日夜歌呼和丞相。<br/>
    豈知後世有阿瞞。<span class="style7">曹公自言參之後。</span>北海樽前捉私釀。<br/>
    先生未出禁酒國。詩語孤高常近謗。<br/>
    幾回無酒欲沽君。却畏有司書帳簿。<span class="style7">近制公使酒過數法甚重。</span><br/>
    酸寒可笑分一斗。日飲如何足袁盎。<br/>
    更將險語壓衰翁。只恐自是臺無餉。</p>
<p class="style15">趙郎中往莒縣逾月而歸復以一壺遺之仍用元韻</p>
<p>東鄰主人遊不歸。悲歌夜夜聞舂相。<br/>
      門前人鬧馬嘶急。一家喜氣如春釀。<br/>
      王事何曾怨獨賢。室人豈忍交讁謗。<br/>
      大兒跟蹡越門限。小兒咿啞語繡帳。<br/>
      定教舞袖掣伊涼。更想夜庖鳴罋盎。<br/>
    題詩送酒君勿誚。免使退之嘲一餉。</p>
<p class="style15">蘇潛聖挽詞</p>
<p>妙齡馳譽百夫雄，晚節忘懷大隱中。<br/>
      悃愊無華真漢吏，文章爾雅稱吾宗。<br/>
      趨時肯負平生志，有子還應不死同。<br/>
      惟我閑思十年事，數行老淚寄西風。<br/>
</p>
<hr/>
</div>

<!-- end .main --></div>
<!-- end #main --></div>

</div>



</body></html>