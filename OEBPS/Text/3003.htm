<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_3">東坡續集-卷三</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="poem"><h5>東坡續集</h5><span class="style9">卷三</span>
<hr/>
<h3 id="toc_1">和陶詩一百二十首</h3>
<p><span class="style15">追和陶淵明詩引</span><span class="style7">子由作。</span></p>
<p class="story">東坡先生謫居儋耳，置家羅浮之下，獨與幼子過負擔度海。葺茅竹而居之，日啖薯芋，而華屋玉食之念不存于胸中。平生無所嗜好，以圖史為園囿，文章為鼓吹，至是亦皆罷去。獨猶喜為詩，精深華妙，不見老人衰憊之氣。是時轍亦遷海康，書來告曰：「古之詩人有擬古之作矣，未有追和古人者也。追和古人則始於吾。吾於詩人無所甚好，獨好淵明之詩。淵明作詩不多，然其詩質而實綺，癯而實腴。自曹、劉、鮑、謝、李、杜諸人，皆莫及也。吾前後和其詩凡一百有九，至其得意，自謂不甚愧淵明。今將集而并錄之，以遺後之君子。其為我志之。然吾於淵明，豈獨好其詩也哉？如其為人，實有感焉。淵明臨終，疏告儼等：『吾少而窮苦，每以家弊，東西游走。性剛才拙，與物多忤，自量為己，必貽俗患，黽勉辭世，使汝等幼而饑寒。』淵明此語，蓋實錄也。吾真有此病而不早自知，平生出仕，以犯世患，此所以深愧淵明，欲以晚節師範其萬一也。」嗟乎！淵明不肯為五斗米一束帶見鄉里小兒，而子瞻出仕三十餘年，為獄吏所折困，終不能悛，以陷大難。乃欲以桑榆之末景，自託於淵明，其誰肯信之？雖然，子瞻之仕，其出處進退，猶可考也。後之君子，其必有以處之矣。孔子曰：述而不作，信而好古，竊比於我老彭。孟子曰：曾子與子思同道。區區之跡，蓋未足以論士也。轍少而無師，子瞻既冠而學成，先君命轍師焉。子瞻嘗稱轍詩有古人之風，自以為不若也。然自其斥居東坡，其學日進，沛然如川之方至。其詩比李太白、杜子美有餘，遂與淵明比。轍雖馳驟從之，而常出其後。其和淵明，轍繼之者亦一二焉。丁丑十二月海康城南東齋引。</p>
<p class="style15">和時運四首</p>
<p class="style7">丁丑二月十四日，白鶴峰新居成，自嘉祐寺遷入。詠淵明時運詩云：斯晨斯夕，言息其廬。似為余發也，乃次其韻。長子邁，與余別三年矣，挈攜諸孫，萬里遠至，老朽憂患之餘，不能無欣然。</p>
<p>我卜我居，居非一朝。龜不吾欺，食此江郊。<br/>
      廢井已塞，喬木干霄。昔人伊何，誰其裔苗。</p>
<p>下有碧潭，可飲可濯。江山千里，供我遐矚。<br/>
      木固無脛，瓦豈有足。陶匠自至，嘯歌相樂。</p>
<p>我視此邦，如洙如沂。邦人勸我，老矣安歸。<br/>
      自我幽獨，倚門或揮。豈無親友，雲散莫追。</p>
<p>旦朝丁丁，誰款我廬。子孫遠至，笑語紛如。<br/>
      翦髮垂髻<span class="style7">一作翦綵垂髫</span>，覆此瓠壺。三年一夢，乃復見余。</p>
<p class="style15">和勸農六首</p>
<p class="style7">海南多荒田，俗以貿香為業，所產秔稌不足於食，乃以薯芋雜米作粥糜以取飽。余既哀之，乃和淵明勸農詩，以告其有知者。</p>
<p>咨爾漢黎，均是一民。鄙夷不訓，夫豈其真。<br/>
      怨忿劫質，尋戈相因。欺謾莫訴，曲自我人。</p>
<p>天禍爾土，不麥不稷。民無用物，怪珍是殖。<br/>
      播厥熏木，腐餘是穡。貪夫污吏，鷹鷙狼食。</p>
<p>豈無良田，膴膴平陸。獸蹤交締。鳥喙諧穆。<br/>
      驚麏朝射，猛狶夜逐。芋羹薯糜，以飽耆宿。</p>
<p>聽我苦言，其福永久。利爾鉏耜，好爾鄰偶。<br/>
      斬艾蓬藿，南東其畝。父兄搢梃，以扶游手。</p>
<p>天不假易，亦不汝匱。春無遺勤，秋有厚冀。<br/>
      雲舉雨決，婦姑畢至。我良孝愛，袒跣何愧。</p>
<p>逸諺戲侮，博弈頑鄙。投之生黎，俾勿冠履。<br/>
      霜降稻實，千箱一軌。大作爾社，一醉醇美。</p>
<p class="style15">和停雲四首</p>
<p class="style7">自立冬以來，風雨無虛日，海道斷絕，不得子由書。乃和淵明停雲詩以寄。</p>
<p>停雲在空，黯其將雨。嗟我懷人，道修且阻。<br/>
      眷此區區，俛仰再撫。良辰過鳥，逝不我佇。</p>
<p>颶作海渾，天水溟濛。雲屯九河，雪立三江。<br/>
      我不出門，寤寐北窗。念彼海康，神馳往從。</p>
<p>凜然清癯，落其驕榮。餽奠化之，廓兮忘情。<br/>
      萬里遲子，晨興宵征。遠虎在側，以寧先生。</p>
<p>對弈未終，摧然斧柯。再游蘭亭，默數永和。<br/>
      夢幻去來，誰少誰多。彈指太息，浮雲幾何。</p>
<p class="style15">和歸園田居六首</p>
<p class="style7">三月四日，游白水山佛跡巖，沐浴於湯泉，晞髮于懸瀑之下，浩歌而歸，肩輿卻行，以與客言，不覺至水北荔枝浦上。晚日蔥曨，竹陰蕭然，時荔子纍纍如芡實矣。有父老年八十五，指以告余曰：及是可食，公能攜酒來游乎？意忻然許之。歸臥既覺，聞兒子過誦淵明歸園田居詩六首，乃悉次其韻。始余在廣陵和淵明飲酒二十首，今復為此，要當盡和其詩乃已耳。今書以寄妙總大士參寥子。</p>
<p>環州多白水，際海皆蒼山。以彼無盡景，寓我有限年。<br/>
      東家著孔丘，西家著顏淵。市為不二價，農為不爭田。<br/>
      周公與管蔡，恨不茆三間。我飽一飯足，薇蕨補食前。<br/>
      門生饋薪米，救我廚無煙。斗酒與隻雞，酣歌餞華顛。<br/>
      禽魚豈知道，我適物自閑。悠悠未必爾，聊樂我所然。</p>
<p>窮猿既投林，疲馬初解鞅。心空飽新得，境熟夢餘想。<br/>
      江鷗漸馴集，蜒叟已還往。南池綠錢生，北嶺紫筍長。<br/>
      提壺豈解飲，好語時見廣。春江有佳句，我醉墮渺莽。</p>
<p>新浴覺身輕，新沐感髮稀。風乎懸瀑下，卻行詠而歸。<br/>
      仰觀江搖山，俯見月在衣。步從父老語，有約吾敢違。</p>
<p>老人八十餘，不識城市娛。造物偶遺漏，同儕盡丘墟。<br/>
      平生不渡江，水北有幽居。手插荔枝子，合抱三百株。<br/>
      莫言陳家紫，甘冷恐不如。君來坐樹下，飽食攜其餘。<br/>
      歸舍遺兒子，懷抱不可虛。有酒持飲我，不問錢有無。</p>
<p>坐倚朱藤杖，行歌紫芝曲。不逢商山翁，見此野老足。<br/>
      願同荔枝社，長作雞黍局。教我同光塵，月固不勝燭。<br/>
      霜飆散氛祲，廓然似朝旭。<span class="style7"><br/>
        莊子云：月固不勝火。郭象曰：大而暗，不若小而明。陋哉斯言也。余為更之曰：明于大者，必晦于小，月能燭天地而不能燭毫釐，此其所以不勝火也。然卒之火勝月勝耶？</span></p>
<p>昔我在廣陵，悵望柴桑陌。長吟飲酒詩，頗獲一笑適。<br/>
      當時已放浪，朝坐夕不夕。矧今長閑人，一劫展過隙。<br/>
      江山互隱見，出沒為我役。斜川追淵明，東皋友王績。<br/>
      詩成竟何為，六博本無益。</p>
<p class="style15">五月旦日作和戴主簿</p>
<p>海南無冬夏，安知歲將窮。時時小搖落，榮瘁俯仰中。<br/>
      上天信包荒，佳植無由豐。鉏耰代肅殺，有擇非霜風。<br/>
      手栽蘭與菊，侑我清宴終。擷芳眼已明，飲酒腹尚沖。<br/>
      草去土自隤，井深墻愈隆。勿笑一畝園，蟻垤齊衡嵩。</p>
<p class="style15">酬劉柴桑</p>
<p>紅薯與紫芋，遠插墻四周。且放幽蘭香，莫爭霜菊秋。<br/>
      窮冬出甕盎，磊落勝農疇。<br/>
      淇上白玉延，<span class="style7">淇上出山藥，一名玉延。</span>能復過此不。一飽忘故山，不思馬少游。</p>
<p><span class="style15">與殷晉安別</span><span class="style7">和送昌化軍使張中罷官赴闕</span></p>
<p>孤生知永棄，末路嗟長勤。久安儋耳陋，日與雕題親。<br/>
      海國此奇士，官居我東鄰。卯酒無虛日，夜棋有達晨。<br/>
      小甕多自釀，一瓢時見分。仍將對牀夢，伴我五更春。<br/>
      暫聚水上萍，忽散風中雲。恐無再見日，笑談來生因。<br/>
      空吟清詩送，不救歸裝貧。</p>
<p><span class="style15">和王撫軍座送客</span><span class="style7">再送張中</span></p>
<p>胸中有佳處，海瘴不能腓。三年無所愧，十口今同歸。<br/>
      汝去莫相憐，我生本無依。相從大塊中，幾合幾分違。<br/>
      莫作往來相，而生愛見悲。悠悠含山日，炯炯留清暉。<br/>
      懸知冬夜長，不恨晨光遲。夢中無與別，作詩記忘遺。</p>
<p><span class="style15">和荅龐參軍</span><span class="style7">三送張中</span></p>
<p>留燈坐達曉，要與影晤言。下帷對古人，何暇復窺園。<br/>
      使君本學武，少誦十三篇。頗能口擊賊，戈戟亦森然。<br/>
      才智誰不如，功名歎無緣。獨來向我說，憤懣當奚宣。<br/>
      一見勝百聞，往鏖皋蘭山。白衣挾三矢，趁此征遼年。</p>
<p class="style15">形贈影</p>
<p>天地有常運，日月無閑時。孰居無事中，作止推行之。<br/>
      細察我與汝，相因以成茲。忽然乘物化，豈與生滅期。<br/>
      夢時我方寂，偃然無所思。胡為有哀樂，輒復隨漣洏。<br/>
      我舞汝凌亂，相應不少疑。還將醉時語，荅我夢中辭。</p>
<p class="style15">影荅形</p>
<p>丹青寫君容，常恐畫師拙。我依月燈出，相肖兩奇絕。<br/>
      妍媸本在君，我豈相媚悅。君如火上煙，火盡君乃別。<br/>
      我如鏡中像，鏡壞我不滅。雖云附陰晴，了不受寒熱。<br/>
      無心但因物，萬變豈有竭。醉醒皆夢爾，未用議優劣。</p>
<p class="style15">神釋</p>
<p>二子本無我，其初因物著。豈惟老變衰，念念不如故。<br/>
      知君非金石，安足長託附。莫從老君言，亦莫用佛語。<br/>
      仙山與佛國，終恐無是處。甚欲隨陶翁，移家酒中住。<br/>
      醉醒要有盡，未易逃諸數。平生逐兒戲，處處餘作具。<br/>
      所至人聚觀，指目生毀譽。如今一弄火，好惡都焚去。<br/>
      既無負載勞，又無寇攘懼。仲尼晚乃覺，天下何思慮。</p>
<p class="style15">怨詩楚調示龐主簿鄧治中</p>
<p>當歡有餘樂，在戚亦頹然。淵明得此理，安處故有年。<br/>
      嗟我與先生，所賦良奇偏。人間少宜適，惟有歸耘田。<br/>
      我昔墮軒冕，毫釐真市廛。困來臥重裀，憂愧自不眠。<br/>
      如今破茅屋，一夕或三遷。風雨睡不知，黃葉滿枕前。<br/>
      寧當出怨句，慘慘如孤煙。但恨不早悟，猶推淵明賢。</p>
<p class="style15">九日閑居</p>
<p class="style7">明日重九，雨甚，展轉不能寐。起坐索酒，和淵明一篇，醉熟昏然，殆不能佳也。</p>
<p>九日獨何日，欣然愜平生。四時靡不佳，樂此古所名。<br/>
      龍山憶孟子，栗里懷淵明。鮮鮮霜菊艷，溜溜糟牀聲。<br/>
      閑居知令節，樂事滿餘齡。登高望雲海，醉覺三山傾。<br/>
      長歌振履商，起舞帶索榮。坎軻識天意，淹留見人情。<br/>
      但願飽秔稌，年年樂秋成。</p>
<p class="style15">和移居二首</p>
<p class="style7">余去歲三月，自水東嘉祐寺遷居合江樓，迨今一年，多病寡歡，頗懷水東之樂也。得歸善縣後隙地數畝，父老云古白鶴觀也，意欣然，欲居之，乃和此詩。</p>
<p>昔我初來時，水東有幽宅。晨與烏鵲朝，暮與牛羊夕。<br/>
      誰令遷近市，日有造請役。歌呼雜閭巷，鼓角鳴枕席。<br/>
      出門無所詣，樂事非宿昔。病瘦獨彌年，束薪與誰析。</p>
<p>洄潭轉碕岸，我作江郊詩。今為一廛氓，此地乃得之。<br/>
      葺為無邪齋，思我無所思。古觀廢已久，白鶴歸何時。<br/>
      我豈丁令威，千歲復還茲。江山朝福地，古人不吾欺。</p>
<p class="style15">歲暮作和張常侍</p>
<p class="style7">十二月二十五日，酒盡取米欲釀，米亦竭。時吳遠游、陸道士客于余，因讀淵明歲暮和張常侍詩，亦以無酒為歎，乃用其韻贈二子。</p>
<p>我生有天祿，玄膺流玉泉。何事陶彭澤，乏酒每形言。<br/>
      仙人與道士，自養豈在繁。但使荊棘除，不憂梨棗愆。<br/>
      我年六十一，頹景薄西山。歲暮似有得，稍覺散亡還。<br/>
      有如千丈松，常苦弱蔓纏。養我歲寒枝，會有解脫年。<br/>
      米盡初不知，但怪饑鼠遷。二子真我客，不醉亦陶然。</p>
<p class="style15">和郭主簿二首</p>
<p class="style7">清明日聞過誦書，聲節閑美，感念少時，悵然追懷先君宮師之遺意，且念淮、德二幼孫。無以自遣，乃和淵明二篇，隨意所寓，無復倫次也。</p>
<p>今日復何日，高槐布初陰。良辰非虛名，清和盈我襟。<br/>
      孺子卷書坐，誦詩如鼓琴。卻念四十年，玉顏如汝今。<br/>
      閉戶未嘗出，出為鄰里欽。家世事酌古，百史手自斟。<br/>
      當年二老人，喜我作此音。淮德入我夢，角羈未勝簪。<br/>
      孺子笑問我，君何念之深。</p>
<p>雀鷇含淳音，竹萌抱靜節。<span class="style7">此兩句先君少時詩，失其全首。<br/>
</span>誦我先君時，肝肺為澄澈。猶為鳴鶴和，未作獲麟絕。<br/>
      願因騎鯨李，追此御風列。丈夫貴出世，功名豈人杰。<br/>
      家書三萬卷，獨取服食訣。地行即空飛，何必挾日月。</p>
<p class="style15">示周掾祖謝和游城東學舍作</p>
<p>聞有古學舍，竊懷淵明欣。攝衣造兩塾，窺戶無一人。<br/>
      邦風方杞夷，廟貌猶殷因。先生饌已缺，弟子散莫臻。<br/>
      忍饑坐談道，嗟我亦晚聞。永言百世祀，未補平生勤。<br/>
      今此復何國，豈與陳蔡鄰。永愧虞仲翔，弦歌滄海濱。</p>
<p class="style15">和荅龐參軍六首</p>
<p class="style7">周循州彥質，在郡二年，書問無虛日，罷歸過惠，為余留半月。既別，和此詩送之。</p>
<p>我見異人，且得異書。挾書從人，何適不娛。<br/>
      羅浮之趾，卜我新居。而非玄德，三顧我廬。</p>
<p>旨酒荔蕉，絕甘分珍。雖云晚接，數面自親。<br/>
      海隅一笑，豈云無人。無酒酤我，或乞其鄰。</p>
<p>將行復止，眷言孜孜。茍有于中，傾倒出之。<br/>
      奕奕千言，粲焉陳詩。觴行筆落，了不容思。</p>
<p>丱妙侍側，兩髦丫分。歌舞壽我，永為歡欣。<br/>
      曲終悽然，仰視浮雲。此曲此聲，何時復聞。</p>
<p>擊鼓其鏜，船開艣鳴。顧我而言，雨泣載零。<br/>
      子卿白首，當還西京。遼東萬里，亦歸管寧。</p>
<p>感子至意，託辭西風。吾生一塵，寓形空中。<br/>
      願言謙亨，君子有終。功名在子，何異我躬。</p>
<p class="style15">和連雨獨飲二首</p>
<p class="style7">吾謫海南，盡賣酒器，以供衣食，獨有一荷葉杯工製美妙，留以自娛。乃和淵明連雨獨飲。</p>
<p>平生我與我，舉意輒自然。豈止磁石鍼，雖合猶有間。<br/>
      此外一子由，出處同偏仙。晚景最可惜，分飛海南天。<br/>
      糾纏<span class="style7">一作躔</span>不吾欺，寧此憂患先。顧影一杯酒，誰謂無往還。<br/>
      寄語海北人，今日為何年。醉裏有獨覺，夢中無雜言。</p>
<p>阿堵不解醉，誰歟此頹然。誤入無功鄉，掉臂嵇阮間。<br/>
      飲中八仙人，與我俱得仙。淵明豈知道，醉語忽談天。<br/>
      偶見此物真，遂超天地先。醉醒可還酒，此覺無所還。<br/>
      清風洗徂暑，連雨催豐年。牀頭伯雅君，此子可與言。</p>
<p class="style15">和贈羊長史</p>
<p class="style7">得鄭嘉會靖老書，欲於海舶載書千餘卷見借。因讀淵明贈羊長史詩云：愚生三季後，慨然念黃虞。得知千載事，上賴古人書。次其韻以謝鄭君。</p>
<p>我非皇甫謐，門人如摯虞。不持兩鴟酒，肯借一車書。<br/>
      欲令海外士，觀經似鴻都。結髮事文史，俯仰六十踰。<br/>
      老馬不耐放，長鳴思服輿。故知根塵在，未免病藥俱。<br/>
      念君千里足，歷塊猶踟躕。好學真伯業，比肩可相如。<br/>
      此書久已熟，救我今荒蕪。顧慚桑榆迫，豈厭詩酒娛。<br/>
      奏賦病未能，草玄老更疏。猶當距楊墨，稍欲懲荊舒。</p>
<p class="style15">和乞食</p>
<p>莊周昔貸粟，猶欲舂脫之。魯公亦乞米，炊煮尚不辭。<br/>
      淵明端乞食，亦不避嗟來。嗚呼天下士，死生寄一杯。<br/>
      斗水何所直，遠汲愁姜詩。幸有餘薪米，養此老不才。<br/>
      至味久不壞，可為子孫貽。</p>
<p class="style15">和胡西曹示顧賊曹</p>
<p>長春如稚女，飄飄倚輕颸。卯酒暈玉頰，紅綃卷生衣。<br/>
      低顏香自斂，含睇意頗微。寧當娣黃菊，未肯似戎葵。<br/>
      誰言此弱質，閱歲觀盛衰。頩然疑薄怒，沃盥未可揮。<br/>
      瘴雨吹蠻風，凋零豈容遲。老人不解飲，短句餘清悲。</p>
<p class="style15">游斜川和正月五日與兒子過出游作</p>
<p>謫居澹無事，何異老且休。雖過靖節年，未失斜川游。<br/>
      春江綠未波，人臥船自流。我本無所適，泛泛隨鳴鷗。<br/>
      中流遇洑洄，舍舟步曾丘。有口可與飲，何必逢我儔。<br/>
      過子詩似翁，我唱兒輒酬。未知陶彭澤，頗有此樂不。<br/>
      問點爾何如，不與聖同憂。問翁何所笑，不為由與求。</p>
<p class="style15">和己酉歲九月九日</p>
<p class="style7">十月初吉，菊始開，乃與客作重九，因次韻淵明己酉歲九月九日一首。胡廣飲菊潭水而壽，然李固傳贊云：其視胡廣趙戒猶糞土也。</p>
<p>今日我重九，誰謂秋冬交。黃花與我期，草中實後凋。<br/>
      香餘白露乾，色映青松高。悵望南陽野，古潭霏慶霄。<br/>
      伯始真糞土，平生夏畦勞。飲此亦何益，內熱中自焦。<br/>
      持我萬家春，一酹五柳陶。夕英幸可掇，繼此木蘭朝。</p>
<p class="style15">和癸卯歲始春懷古田舍二首</p>
<p class="style7">儋人黎子雲兄弟居城東南，躬農圃之勞。偶與軍使張中同訪之，居臨大池，水木幽茂，坐客欲為醵錢作屋，余亦欣然許之。名其屋曰載酒堂，用淵明始春懷古田舍韻作二首。</p>
<p>退居有成言，垂老竟未踐。何曾淵明歸，屢作敬通免。<br/>
      休閑等一味，妄想生愧靦。<span class="style7">淵明本用緬字，今聊取其同音字。<br/>
</span>聊將自知明，稍積在家善。城東兩黎子，室邇人自遠。<br/>
      呼我釣其池，人魚兩忘返。使君亦命駕，恨子林塘淺。</p>
<p>茅茨破不補，嗟子乃爾貧。菜肥人愈瘦，竈閑井常勤。<br/>
      我欲致薄少，解衣勸坐人。臨池作虛堂，雨急瓦聲新。<br/>
      客來有美載，果熟多幽欣。丹荔破玉膚，黃柑溢芳津。<br/>
      借我三畝地，結茅為子鄰。鴃舌儻可學，化為黎母民。</p>
<p class="style15">和飲酒二十首</p>
<p class="style7">吾飲酒至少，常以把杯為樂。往往頹然坐睡，人見其醉，而吾中了然，蓋莫能名其為醉為醒也。在揚州時，飲酒過午輒罷，客去，解衣盤礴，終日歡不足而適有餘。因和淵明飲酒二十首，庶以髣髴其不可名者，示舍弟子由、晁無咎學士。</p>
<p>我不如陶生，世事纏綿之。云何得一適，亦有如生時。<br/>
      寸田無荊棘，佳處正在茲。縱心與事往，所遇無復疑。<br/>
      偶得酒中趣，空杯亦常持。</p>
<p>二豪詆醉客，氣涌胸中山。漼然忽冰釋，亦復在一言。<br/>
      嗇氣實其腹，云當享長年。少飲得徑醉，此秘君勿傳。</p>
<p>道喪士失己，出語輒不情。江左風流人，醉中亦求名。<br/>
      淵明獨清真，談笑得此生。身如受風竹，掩冉衆葉驚。<br/>
      俯仰各有態，得酒詩自成。</p>
<p>蠢蠕食葉蟲，仰空慕高飛。一朝傳兩翅，乃得粘網悲。<br/>
      啁啾厭巢雀，沮澤疑可依。赴水生兩殼，遭閉何時歸。<br/>
      二蟲竟誰是，一笑百念衰。幸此未化間，有酒君莫違。</p>
<p>小舟真一葉，下有暗浪喧。夜棹醉中發，不知枕几偏。<br/>
      天明問前路，已度千金山。嗟我亦何為，此道常往還。<br/>
      未來寧早計，既往復何言。</p>
<p>百年六十化，念念竟非是。是身如虛空，誰受譽與毀。<br/>
      得酒未舉杯，喪我固忘爾。倒牀自甘寢，不擇菅與綺。</p>
<p>頃者大雪年，海波翻玉英。有士常痛飲，饑寒見真情。<br/>
      牀頭有敗榼，孤坐時一傾。未能平體粟，且復澆腸鳴。<br/>
      脫衣裹凍酒，每醉念此生。</p>
<p>我坐華堂上，不改麋鹿姿。時來蜀岡頭，喜見霜松枝。<br/>
      心知百尺底，已結千歲奇。煌煌凌霄花，纏繞復何為。<br/>
      舉觴酹其根，無事莫相羈。</p>
<p>芙蓉在秋水，時節自闔開。清風亦何意，入我芝蘭懷。<br/>
      一隨采折去，永與江湖乖。斷絲不復續，斗水何足棲。<br/>
      不如玉井蓮，結根天池泥。感此每自慰，吾事幸不諧。<br/>
      醉中有歸路，了了初不迷。乘流且復逝，抵曲吾當迴。</p>
<p>籃輿兀醉守，路轉古城隅。酒力如過雨，清風消半途。<br/>
      前山正可數，後騎且勿驅。我緣在東南，往寄白髮餘。<br/>
      遙知萬松嶺，下有三畝居。</p>
<p>民勞吏無德，歲美天有道。暑雨避麥秋，溫風送蠶老。<br/>
      三咽初有聞，一溉未濡槁。詔書寬積欠，父老顏色好。<br/>
      再拜賀吾君，獲此不貪寶。頹然笑阮籍，醉几書謝表。</p>
<p>我夢入小學，自謂總角時。不記有白髮，猶誦論語辭。<br/>
      人間本兒戲，顛倒略似茲。惟有醉時真，空洞了無疑。<br/>
      墜車終無傷，莊叟不吾欺。呼兒具紙筆，醉語輒錄之。</p>
<p>醉中雖可樂，猶是生滅境。云何得此身，不醉亦不醒。<br/>
      癡如景升牛，莫保尻與領。黠如東郭㕙，束縛作毛頴。<br/>
      乃知嵇叔夜，非坐虎文炳。</p>
<p>我家小馮君，天性頗純至。清坐不飲酒，而能容我醉。<br/>
      歸休要相依，謝病當以次。豈知山林士，骯髒乃爾貴。<br/>
      乞身當念早，過是恐少味。</p>
<p>去鄉三十年，風雨荒舊宅。惟存一束書，寄食無定跡。<br/>
      每用愧淵明，尚取禾三百。頎然六男子，粗可傳清白。<br/>
      於吾豈不多，何事復歎息。</p>
<p>嘵嘵六男子，絃誦各一經。復生五丈夫，戢戢丁欲成。<br/>
      歸田了門戶，與國充踐更。普兒初學語，玉骨開天庭。<br/>
      淮老如鶴雛，破殼已能鳴。舉酒屬千里，一歡愧凡情。</p>
<p>淮海雖故楚，無復輕揚風。齋廚聖賢雜，無事時一中。<br/>
      誰言大道遠，正賴三杯通。使君不夕坐，衙門散刀弓。</p>
<p>何人恐東臺，一郡坐可得。亭亭古浮圖，獨立表衆惑。<br/>
      蕪城閱興廢，雷塘幾開塞。明年起華堂，置酒弔亡國。<br/>
      無令竹西路，歌吹久寂默。</p>
<p>晁子天麒麟，結交及未仕。高才固難及，雅志或類己。<br/>
      各懷伯業能，共有丘明恥。歌呼時就君，指我醉鄉里。<br/>
      吳公門下客，賈誼獨見紀。請作鵩鳥賦，我亦得坎止。<br/>
      行樂當及時，綠髮不可恃。</p>
<p>蓋公偶談道，齊相獨適真。頹然不事事，客至先飲醇。<br/>
      當時劉項罷，四海創痍新。三杯洗戰國，一斗銷強秦。<br/>
      寂寥千載後，陽公嗣前塵。醉臥客懷中，言笑徒多勤。<br/>
      我時閱舊史，獨與三人親。未暇餐脫粟，苦心學平津。<br/>
      草書亦何用，醉墨淋衣巾。一揮三十幅，持去聽坐人。</p>
<p class="style15">和止酒</p>
<p class="style7">丁丑歲，余謫海南，子由亦貶雷州。五月十一日相遇於藤，同行至雷。六月十一日，相別渡海。余時病痔呻吟，子由亦終夕不寐。因誦淵明詩，勸余止酒。乃和原韻，因以贈別，庶幾真止矣。</p>
<p>時來與物逝，路窮非我止。與子各意行，同落百蠻裏。<br/>
      蕭然兩別駕，各攜一稚子。子室有孟光，我室惟法喜。<br/>
      相逢山谷間，一月同臥起。茫茫海南北，粗亦足生理。<br/>
      勸我師淵明，力薄且為己。微痾坐杯酌，止酒則瘳矣。<br/>
      望道雖未濟，隱約見津涘。從今東坡室，不立杜康祀。</p>
<p class="style15">和還舊居夢歸惠州白鶴山居作</p>
<p>痿人常念起，夫我豈忘歸。不敢夢故山，恐興墳墓悲。<br/>
      生世本暫寓，此身念念非。鵝城亦何有，偶拾鶴毳遺。<br/>
      窮魚守故沼，聚沫猶相依。大兒當門戶，時節供丁推。<br/>
      夢與鄰翁言，憫然憐我衰。往來付造物，未用相招麾。</p>
<p class="style15">和始作鎮軍參軍經曲阿</p>
<p>虞人非其招，欲往畏簡書。穆生責醴酒，先見我不如。<br/>
      江左古弱國，強臣擅天衢。淵明墮詩酒，遂與功名疏。<br/>
      我生值良時，朱金義當紆。天命適如此，幸收廢棄餘。<br/>
      獨有愧此翁，大名難久居。不思犧牛龜，兼取熊掌魚。<br/>
      北郊有大賫，南冠解囚拘。眷言羅浮下，白鶴返故廬。</p>
<p class="style15">和庚戌歲九月中於西田獲早稻</p>
<p>蓬頭二獠奴，誰謂願且端。晨興灑掃罷，飽食不自安。<br/>
      願治此圃畦，少資主游觀。晝功不自覺，夜氣乃潛還。<br/>
      早韭欲爭春，晚菘先破寒。人間無正味，美好出艱難。<br/>
      早知農圃樂，豈有非意干。尚恨不除鉏，未免騂我顏。<br/>
      此心茍未降，何適不間關。休去復歇去，菜食何所歎。</p>
<p class="style15">和丙辰歲八月中於下潠田舍獲</p>
<p>聚糞西垣下，鑿泉東垣隈。勞辱何時休，宴安不可懷。<br/>
      天公豈相喜，雨霽與意諧。黃菘養土羔，老楮生樹雞。<br/>
      未忍便烹煮，繞觀日百回。跨海得遠信，冰盤鳴玉哀。<br/>
      茵陳點膾縷，照坐如花開。一與蜒叟辭，蒼顏兩摧頹。<br/>
      齒根日浮動，自與粱肉乖。食菜豈不足<span class="style7">一作好</span>，呼兒拆雞棲。</p>
<p><span class="style15">和乙巳歲三月為建威參軍使都經錢溪</span><span class="style7">和游城北謝氏廢園作</span></p>
<p>喬木卷蒼藤，浩浩崩雲積。謝家堂前燕，對語悲宿昔。<br/>
      仰看桄榔樹，玄鶴舞長翮。新年結荔子，主人黃壤隔。<br/>
      溪陰宜館我，稍省薪水役。相如賣車騎，五畝亦可易。<br/>
      但恐鵩鳥來，此生還蕩析。誰能插籬槿，護此殘竹柏。</p>
<p><span class="style15">辛丑七月赴假還江陵夜行途中作口號</span><span class="style7">和郊行步月作</span></p>
<p>缺月不早出，長林踏青冥。犬吠主人怒，愧此閭里情。<br/>
      怪我夜不歸，茜袂窺柴荊。雲間與地上，待我兩友生。<br/>
      驚鵲再三起，樹端已微明。白露凈原野，始覺丘陵平。<br/>
      暗蛩方夜績，孤螢亦宵征。歸來閉戶坐，寸田且默耕。<br/>
      莫赴花月期，免為詩酒縈。詩人如布穀，聒聒常自名。</p>
<p class="style15">和詠二疏</p>
<p>二疏事漢時，跡寓心已去。許侯何足道，寧識此高趣。<br/>
      可憐魏丞相，免冠謝陋舉。中興多名臣，有道獨兩傳。<br/>
      世途方轂擊，誰肯行此路。是身如委蛻，未蛻何所顧。<br/>
      已蛻則兩忘，身後誰毀譽。所以遺子孫，買田豈先務。<br/>
      我嘗游東海，所歷若有素。神交久從君，屢夢今乃悟。<br/>
      淵明作詩意，妙想非俗慮。庶幾二大夫，見微而知著。</p>
<p class="style15">和詠三良</p>
<p>此生太山重，忽作鴻毛遺。三子死一言，所死良已微。<br/>
      賢哉晏平仲，事君不以私。我豈犬馬哉，從君求蓋帷。<br/>
      殺身固有道，大節要不虧。君為社稷死，我則同其歸。<br/>
      顧命有治亂，臣子得從違。魏顆真孝愛，三良安足希。<br/>
      仕宦豈不榮，有時纏憂悲。所以靖節翁，服此黔婁衣。</p>
<p class="style15">和詠荊軻</p>
<p>秦如馬後牛，呂氏非復嬴。天欲厚其毒，假手李客卿。<br/>
      功成志自滿，積惡如陵京。滅身會有時，徐觀可安行。<br/>
      沙丘一狼狽，笑落冠與纓。太子不少忍，顧非萬人英。<br/>
      魏韓裂智伯，肘足本無聲。胡為棄成謀，託國此狂生。<br/>
      荊軻不足說，田子老可驚。燕趙多奇士，惜哉亦虛名。<br/>
      殺父囚其母，此豈容天庭。亡秦只三戶，況我數十城。<br/>
      漸離雖不傷，陛戟加周營。至今天下人，愍燕欲其成。<br/>
      廢書一太息，可見千古情。</p>
<p class="style15">和讀山海經十三首</p>
<p class="style7">陶淵明讀山海經十三首，其七首皆仙語。余讀抱朴子有所感，用其韻賦之。</p>
<p>今日天始霜，衆木斂以疏。幽人掩窗臥，明景翻空廬。<br/>
      開心無良友，寓眼得奇書。建德有遺民，道遠我無車。<br/>
      無糧食自足，豈謂穀與蔬。愧此稚川翁，千載與我俱。<br/>
      畫我與淵明，可作三士圖。學道雖恨晚，賦詩豈不如。</p>
<p>稚川雖獨善，愛物均孔顏。欲使蟪蛄流，知有龜鶴年。<br/>
      辛勤破封蟄，苦語劇移山。博哉無窮利，千載食此言。</p>
<p>淵明雖中壽，雅志仍丹丘。遠矣無懷民，超然邈無儔。<br/>
      奇文出纊息，豈復生死流。我欲作九原，異世為三游。</p>
<p>子政信奇逸，妙算窮陰陽。淮南枕中訣，養煉歲月長。<br/>
      豈伊臭濁中，爭此頃刻光。安知青藜火，丈人非中黃。</p>
<p>亂離棄弱女，破冢割恩憐。寧知效龜息，三歲號窮山。<br/>
      長生定可學，當信仲弓言。支牀竟不死，抱一無窮年。</p>
<p>三山在咫尺，靈藥非草木。玄芝生太元，黃精出長谷。<br/>
      仙都浩如海，豈不供一浴。何當從山火，束縕分寸燭。</p>
<p>蜀士李八百，穴居吳山陰。默從但形語，從者紛如林。<br/>
      其後有李寬，雞鵠非同音。口耳固多偽，識真要在心。</p>
<p>黃華育甘谷，靈根固深長。廖井窖丹砂，紅泉涌尋常。<br/>
      二女戲口耳<span class="style7">一作鼻</span>，松膏以為糧。聞此不能寐，起坐夜未央。</p>
<p>談道鄙俗儒，遠自太史走。仲尼實不死，於聖亦何負。<br/>
      紫文出吳宮，丹雀本無有。遼哉廣桑君，獨顯三季後。</p>
<p>金丹不可成，安期渺雲海。誰謂黃門妻，至道乃近在。<br/>
      尸解竟不傳，化去空餘悔。丹成亦安用，御氣本無待。</p>
<p>鄭君故多方，玄翁所親指。奇文二百篇，了未出生死。<br/>
      素書在黃石，豈敢辭跪履。萬法等成壞，金丹差可恃。</p>
<p>古強本妄庸，蔡誕亦夸士。曼都斥仙人，謁帝輕舉止。<br/>
      學道未有得，自欺誰不爾。稚川亦隘人，疏錄此庸子。</p>
<p>東坡信畸人，涉世真散材。仇池有歸路，羅浮豈徒來。<br/>
      踐蛇及茹蠱，心空了無猜。攜手葛與陶，歸哉復歸哉。</p>
<p class="style15">和雜詩十一首</p>
<p>斜日照孤隙，始知空有塵。微風動衆竅，誰信我忘身。<br/>
      一笑問兒子，與汝定何親。從我來海南，幽絕無四鄰。<br/>
      耿耿如缺月，獨與長庚晨。此道固應爾，不當怨尤人。</p>
<p>故山不可到，飛夢隔五嶺。真游有黃庭，閉目寓兩景。<br/>
      室空無可照，火滅膏自冷。披衣起視夜，海闊河漢永。<br/>
      西窗半明月，散亂梧楸影。良辰不可繫，逝水無由騁。<br/>
      我苗期後枯，持此一念靜。</p>
<p>真人有妙觀，俗子多妄量。區區勸粒食，此豈知子房。<br/>
      我非徒跣相，終老懷未央。兔死縛淮陰，徇功指平陽。<br/>
      哀哉亦可羞，世路皆羊腸。</p>
<p>相如偶一官，嗤鄙蜀父老。不記犢鼻時，滌器混傭保。<br/>
      著書曾幾許，渴肺灰土燥。琴臺有遺魄，笑我歸不早。<br/>
      作書遺故人，皎皎我懷抱。餘生幸無愧，可與君平道。</p>
<p>孟德黠老狐，姦言嗾鴻豫。哀哉喪亂世，梟鸞各騰翥。<br/>
      逝者知幾人，文舉獨不去。天方斲漢室，豈計一郗慮。<br/>
      昆蟲正相齧，乃比藺相如。我知公所坐，大名難久住。<br/>
      細德方險微，豈有容公處。既往不可悔，庶為來者懼。</p>
<p>博大古真人，老聃關尹喜。獨立萬物表，長生乃餘事。<br/>
      稚川差可近，儻有接物意。我頃登羅浮，物色恐相值。<br/>
      徘徊朱明洞，沙水自清駛。滿把菖蒲根，歎息復棄置。</p>
<p>藍橋近得道，常苦世褊迫。西游王屋山，不踐長安陌。<br/>
      爾來寧復見，鳥道度太白。昔與吳遠游，同藏一瓢窄。<br/>
      潮陽隔雲海，歲晚儻見客。伐薪供養火，看作棲鳳宅。</p>
<p>南榮晚聞道，未肯化庚桑。陶頑鑄強獷，枉費塵與糠。<br/>
      越子古成之，韓生教休糧。參同得靈鑰，九鎖啟伯陽。<br/>
      鵝城見諸孫，貧苦我為傷。空餘焦先室，不傳元化方。<br/>
      遺像似李白，一奠臨江觴。</p>
<p>餘齡難把玩，妙解寄筆端。常恐抱永歎，不及丘明遷。<br/>
      親友復勸我，放心餞華顛。虛名非我有，至味知誰餐。<br/>
      思我無所思，安能觀諸緣。已矣復何歎，舊說易兩篇。</p>
<p>申韓本自聖，陋古不復稽。巨君縱獨欲，借經作巖崖。<br/>
      遂令青衿子，珠璧人人懷。鑿齒井蛙耳，信謂天可彌。<br/>
      大道久分裂，破碎日愈離。我如終不言，誰悟角與羈。<br/>
      吾琴豈得已，昭氏有成虧。</p>
<p>我昔登朐山，出日觀滄涼。欲濟東海縣，恨無石橋梁。<br/>
      今茲黎母國，何異于公鄉。蠔浦既黏山，暑路亦飛霜。<br/>
      所欣非自罔，不怨道里長。</p>
<p class="style15">和擬古九首</p>
<p>有客叩我門，繫馬門前柳。庭空鳥雀散，門閉客立久。<br/>
      主人枕書臥，夢我平生友。忽聞剝啄聲，驚散一杯酒。<br/>
      倒裳起謝客，夢覺兩愧負。坐談雜今古，不荅顏愈厚。<br/>
      問我何處來，我來無何有。</p>
<p>酒盡君可起，我歌已三終。由來竹林人，不數濤與戎。<br/>
      有酒從孟公，慎勿從揚雄。崎嶇頌沙麓，塵埃汙西風。<br/>
      昔我未嘗達，今者亦安窮。窮達不到處，我在阿堵中。</p>
<p>客去室幽幽，鵩鳥來坐隅。引吭伸兩翮，太息意不舒。<br/>
      吾生如寄耳，何者為我廬。去此復何之，少安與汝居。<br/>
      夜中聞長嘯，月露荒榛蕪。無問亦無荅，吉凶兩何如。</p>
<p>少年好遠游，蕩志隘八荒。九夷為藩籬，四海環我堂。<br/>
      盧生與若士，何足期渺茫。稍喜海南州，自古無戰場。<br/>
      奇峰望黎母，何異嵩與邙。飛泉瀉萬仞，舞鶴雙低昂。<br/>
      分流未入海，膏澤彌此方。芋魁儻可飽，無肉亦奚傷。</p>
<p>馮洗古烈婦，翁媼國于茲。策勛梁武後，開府隋文時。<br/>
      三世更險易，一心無磷緇。錦繖平積亂，犀渠破餘疑。<br/>
      廟貌空復存，碑板漫無辭。我欲作銘志，慰此父老思。<br/>
      遺民不可問，僂句莫余欺。犦牲菌雞卜，我當一訪之。<br/>
      銅鼓壺盧笙，歌此迎送詩。</p>
<p>沉香作庭燎，甲煎紛相和。豈若注微火，縈煙嫋清歌。<br/>
      貪人無饑飽，胡椒亦求多。朱劉兩狂子，隕隊如風荷。<br/>
      本欲竭澤漁，奈此明年何。<span class="style7">朱初平、劉誼欲冠帶黎人，以取水沉耳。</span></p>
<p>雞窠養鶴髮，及與唐人游。來孫亦垂白，頗識李崖州。<br/>
      再逢盧與丁，閱世真東流。斯人今在亡，未遽掩一丘。<br/>
      我師吳季子，守節到晚周。一見春秋末，渺焉不可求。</p>
<p>城南有荒池，瑣細誰復采。幽姿小芙蕖，香色獨未改。<br/>
      欲為中州信，浩蕩絕雲海。遙知玉井蓮，落蕊不相待。<br/>
      攀躋及少壯，已矣那容悔。<span class="style7">矣，一作失。</span></p>
<p>黎山有幽子，形槁神獨完。負薪入城市，笑我儒衣冠。<br/>
      生不聞詩書，豈知有孔顏。翛然獨往來，榮辱未易關。<br/>
      日暮鳥獸散，家在孤雲端。問荅了不通，歎息指屢彈。<br/>
      似言君貴人，草莽棲龍鸞。遺我吉貝布，海風今歲寒。</p>
<p class="style15">和東方有一士</p>
<p>瓶居本近危，甑墜知不完。夢求亡楚弓，笑解適越冠。<br/>
      忽然反自照，識我本來顏。歸路在腳底，殽潼失重關。<br/>
      屢從淵明游，雲山出毫端。借君無絃物，寓我非指彈。<br/>
      豈惟舞獨鶴，便可躡飛鸞。還將嶺茅瘴，一洗月闕寒。<span class="style7"><br/>
        此東方一士，正淵明也，不知從之游者誰乎？若了得此一段，我即淵明，淵明即我也。</span></p>
<p class="style15">集歸去來詩十首</p>
<p class="style7">予喜讀淵明歸去來辭，因集其字為十詩，令兒曹誦之，號歸去來集字云。</p>
<p>命駕欲何向，欣欣春木榮。世人無往復，鄉老有逢迎。<br/>
      雲外流泉遠，風前飛鳥輕。相攜就衡宇，酌酒話交情。</p>
<p>涉世恨形役，告休成老夫。良欣就歸路，不復向迷途。<br/>
      去去徑有<span class="style7">一作猶</span>菊，行行田欲蕪。情親有還往，清酒引罇壺。</p>
<p>與世不相入，膝琴聊自<span class="style7">一作盡</span>歡。風光歸笑傲，雲物寄游觀。<br/>
      言話審無倦，心懷良獨安。東皋清有趣，植杖日盤桓。</p>
<p>世事非吾事，駕言歸路尋。向時迷有命，今日悟無心。<br/>
      庭內菊歸酒，窗前風入琴。寓形知已老，猶未倦登臨。</p>
<p>雲岫不知遠，巾車行復前。僕夫尋老木，童子引清泉。<br/>
      矯首獨傲世，委心還樂天。農夫告春事，扶老向良田。</p>
<p>富貴良非願，鄉關歸去休。攜琴已尋壑，載酒復經丘。<br/>
      翳翳景將入，涓涓泉欲流。農夫人不樂，我獨與之游。</p>
<p>觴酒命童僕，言歸無復留。輕車尋絕壑，孤棹入清流。<br/>
      乘化欲<span class="style7">一作亦</span>安命，息交還絕游。琴書樂三徑，老矣亦何求。</p>
<p>歸去復歸去，帝鄉安可期。鳥還知已倦，雲出欲何之。<br/>
      入室還攜幼，臨流亦賦詩。春風吹獨立，不是傲親知。</p>
<p>役役倦人事，來歸車載奔。征夫問前路，稚子候衡門。<br/>
      入息亦詩策，出游常酒樽。交親書已絕，雲壑自相存。</p>
<p>寄傲疑今是，求榮感昨非。聊欣樽有酒，不恨室無衣。<br/>
      丘壑世情遠，田園生事微。柯庭還獨眄，時有鳥歸飛。</p>
<p class="style15">和貧士七首</p>
<p class="style7">余遷惠州一年，衣食漸窘，重九將近，樽俎蕭然。乃和淵明貧士詩七首，以寄許下、高安、宜興諸子姪，并令過同作。</p>
<p>長庚與殘月，耿耿如相依。以我旦暮心，惜此須臾暉。<br/>
      青天無今古，誰知織鳥飛。我欲作九原，獨與淵明歸。<br/>
      俗子不自悼，顧憂斯人饑。堂堂誰有此，千駟良可悲。</p>
<p>夷齊恥周粟，高歌誦虞軒。產祿彼何人，能致綺與園。<br/>
      古來避世士，死灰或餘煙。末路益可羞，朱墨手自研。<br/>
      淵明初亦仕，絃歌本誠言。不樂乃徑歸，視世羞獨賢。</p>
<p>誰謂淵明貧，尚有一素琴。心閑手自適，寄此無窮音。<br/>
      佳辰愛重九，芳菊起自尋。疏巾歎虛漉，塵爵笑空斟。<br/>
      忽餉二萬錢，顏生良足欽。思送酒家保，勿違故人心。</p>
<p>人皆有耳目，夫子曠與婁。弱毫寫萬象，水鏡無停酬。<br/>
      閑居惜重九，感此歲月周。端如孔北海，只有尊空憂。<br/>
      二子不並世，高風兩無儔。我後五百年，清夢未易求。</p>
<p>芙蓉雜金菊，枝葉長闌干。遙憐退朝人，糕酒出太官。<br/>
      豈知江海上，落英亦可餐。典衣作重九，徂歲慘將寒。<br/>
      無衣粟<span class="style7">一作寒</span>我膚，無酒顰我顏。貧居真可歎，二事長相關。</p>
<p>老詹亦白髮，<span class="style7">惠州太守詹範，字器之。</span>相對垂霜蓬。賦詩殊有味，涉世非所工。<br/>
      杖藜山谷間，狀類渤海龔。半道要我飲，意與王弘同。<br/>
      有酒我自至，不須遣龐通。門生與兒子，杖屨聊相從。</p>
<p>我家六兒子，流落三四州。辛苦更不識，今與農圃儔。<br/>
      買田帶脩竹，築室依清流。未能遣一力，分汝薪水憂。<br/>
      坐念北歸日，此勞未易酬。我獨遺以安，鹿門有前脩。</p>
<p class="style15">和桃花源詩</p>
<p class="style7">世傳桃源事多過其實，考淵明所記，止言先世避秦亂來此，則漁人所見，似是其子孫，非秦人不死者也。又云殺雞作食，豈有仙而殺者乎？舊說南陽有菊水，水甘而芳，民居三十餘家，飲其水皆壽，或至百二三十歲。蜀青城山老人村，有見五世孫者，道極險遠，生不識鹽醯，而溪中多枸杞，根如龍蛇，飲其水故壽，近歲道稍通，漸能致五味，而壽亦益衰。桃源蓋此比也歟，使武陵太守得而至焉，則已化為爭奪之場久矣。嘗思天壤之間若此者甚衆，不獨桃源。余在潁州，夢至一官府，人物與俗間無異，而山川清遠，有足樂者，顧視堂上，榜曰仇池。覺而念之，仇池武都氐故地，楊難當所保，余何為居之。明日以問客，客有趙令畤德麟者曰：「公何為問此，此乃福地，小有洞天之附庸也。」杜子美蓋云：「萬古仇池穴，潛通小有天。神魚人不見，福地語真傳。近接西南境，長懷十九泉。何時一茅屋，送老白雲邊。」他日工部侍郎王欽臣仲至謂余曰：「吾嘗奉使過仇池，有九十九泉，萬山環之，可以避世如桃源也。」</p>
<p>凡聖無異居，清濁共此世。心閑偶自見，念起忽已逝。<br/>
      欲知真一處，要使六用廢。桃源信不遠，藜杖可小憩。<br/>
      躬耕任地力，絕學抱天藝。臂雞有時鳴，尻駕無可稅。<br/>
      苓龜亦晨吸，杞狗或夜吠。耘樵得甘芳，齕齧謝炮制。<br/>
      子驥雖形隔，淵明已心詣。高山不難越，淺水何足厲。<br/>
      不知我仇池，高舉復幾歲。從來一生死，近又等癡慧。<br/>
      蒲澗安期境，<span class="style7">在廣川。</span>羅浮稚川界。夢往從之游，神交發吾蔽。<br/>
      桃花滿庭下，流水在戶外。卻笑逃秦人，有畏非真契。</p>
<p class="style15">和歸去來兮辭</p>
<p class="style7">子瞻謫居昌化，追和淵明歸去來辭，蓋以無何有之鄉為家，雖在海外，未嘗不歸云爾。</p>
<p>歸去來兮，吾方南遷安得歸。<br/>
      臥江海之澒洞，吊鼓角之悽悲。<br/>
      跡泥蟠而愈深，時電往而莫追。<br/>
      懷西南之歸路，夢良是而覺非。<br/>
      悟此生之何常，猶寒暑之異衣。<br/>
      豈襲裘而念葛，蓋得觕而喪微。<br/>
      我歸甚易，匪馳匪奔。俯仰還家，下車闔門。<br/>
      藩垣雖闕，堂室故存。挹我天醴，注之窪樽。<br/>
      飲月露以洗心，餐朝霞而眩顏。<br/>
      混客主以為一，俾婦姑之相安。<br/>
      知盜竊之何有，乃掊門而折關。<br/>
      廓圜鏡以外照，納萬象而中觀。<br/>
      治廢井以晨汲，滃百泉之夜還。<br/>
      守靜極以自作，時爵躍而鯢桓。<br/>
      歸去來兮，請終老於斯游。<br/>
      我先人之弊廬，復舍此而焉求。<br/>
      均海南與漠北，挈往來而無憂。<br/>
      畸人告余以一言，非八卦與九疇。<br/>
      方饑須糧，已濟無舟。<br/>
      忽人牛之皆喪，但喬木與高丘。<br/>
      驚六用之無成，自一根之反流。<br/>
      望故家而求息，曷中道之三休。<br/>
      已矣乎，吾生有命歸有時，我初無行亦無留。<br/>
      駕言隨子聽所之，豈以師南華而廢從安期。<br/>
      謂易稼之終枯，遂不溉而不耔。<br/>
      師淵明之雅放，和百篇之新詩。<br/>
      賦歸來之清引，我其後身蓋無疑。</p>
<p class="style15">和劉柴桑</p>
<p>萬劫互起滅，百年一踟躇。漂流四十年，今乃言卜居。<br/>
      且喜天壤間，一席亦吾廬。稍理蘭桂叢，盡平狐兔墟。<br/>
      黃櫞出舊枿，紫茗抽新畬。我本早衰人，不謂老更劬。<br/>
      邦君助畚鍤，鄰里通有無。竹屋從低深，山窗自明疏。<br/>
      一飽便終日，高眠忘百須。自笑四壁空，無妻老相如。</p>
<h3 id="toc_2">歌辭十九首</h3>
<p><span class="style15">竹枝歌</span><span class="style7">并敘</span></p>
<p class="style7">竹枝歌本楚聲，幽怨惻怛，若有所深悲者。豈亦往者之所見，有足怨者歟？夫傷二妃而哀屈原，思懷王而憐項羽，此亦楚人之意相傳而然者。且其山川風俗鄙野勤苦之態，固已見於前人之作，與今子由之詩。故特緣楚人疇昔之意，為一篇九章，以補其所未道者。</p>
<p>蒼梧山高湘水深，中原北望度千岑。<br/>
      帝子南游飄不返，惟有蒼蒼楓桂林。<br/>
      楓葉蕭蕭桂葉碧，萬里遠來超莫及。<br/>
      乘龍上天去無蹤，草木無情空寄泣。<br/>
      水濱擊鼓何喧闐，相將扣水求屈原。<br/>
      屈原已死今千載，滿船哀唱似當年。<br/>
      海濱長鯨徑千尺，食人為糧安可入。<br/>
      招君不歸海水深，海魚豈解哀忠直。<br/>
      吁嗟忠直死無人，可惜懷王西入秦。<br/>
      秦關已閉無歸日，章華不復見車輪。<br/>
      君王去時簫鼓咽，父老送君車軸折。<br/>
      千里逃歸迷故鄉，南公哀痛彈長鋏。<br/>
      三戶亡秦信不虛，一朝兵起盡讙呼。<br/>
      當時項羽年最少，提劍本是耕田夫。<br/>
      橫行天下竟何事，棄馬烏江自垂涕。<br/>
      項王已死無故人，首入漢庭身委地。<br/>
      富貴榮華豈足多，至今唯有冢嵯峨。<br/>
      故國凄涼人事改，楚鄉千古為悲歌。</p>
<p class="style15">山坡陁行</p>
<p>山坡陁兮下屬江，勢崖絕兮游波所蕩如頹墻。<br/>
      松茀律兮百尺旁，拔此驚葛藟之上。<br/>
      不見日兮下可依，吾曳杖兮吾僮亦吾之書隨。<br/>
      藐余望兮水中泜，頎然而長者，黃冠而羽衣。<br/>
      幹頤坦腹盤石箕坐兮，山亦有趾安不危，四無人兮可忘饑。<br/>
      仙人偓佺自言其居瑤之圃，一日一夜飛相往來不可數。<br/>
      使其開口言兮，豈惟河漢無極驚余心。<br/>
      默不言兮蹇昭氏之不鼓琴。憺將山河與日月長在。<br/>
      昔有人兮夢中仇池我歸路，此非小有兮，噫乎何以樂此而不去。<br/>
      昔余游於葛天兮，身非陶氏猶與偕。<br/>
      乘渺茫良未果兮，僕夫悲余焉懷。<br/>
      聊逍遙兮容與，晞余髮兮蘭之渚。<br/>
      余論世兮千載一人猶並時，余行詰曲兮欲知余者稀。<br/>
      峨峨洋洋余方樂兮，譬余繫舟於水魚，潛鳥舉亦不知。<br/>
      何必每念輒得應余若響，坐有如此兮人子期。</p>
<p class="style15">鳴泉思，思君子也。君子抱道且殆，而時始弗與，民咸思之。鳴泉故基，堙圯殆盡。眉山蘇公搔首踟躕，作鳴泉思以思之。</p>
<p>鳴泉鳴泉，經雲而潺湲。<br/>
      拔其毛骨者脩竹，蒸為雲氣者霏煙。<br/>
      山夔莫能隱其怪，野翟詎敢藏其妍。<br/>
      茅廬蕭蕭，昔有人焉。其高如山，其清如水。<br/>
      其心金與玉，其道砥與絃。執德沒世，落月入地。<br/>
      英名皎然，陽曦麗天。舊隱寂寂，新篁娟娟。<br/>
      思彼君子，我心若懸。谷鳥在上，巖花炫前。<br/>
      鳴泉鳴泉，能使我宛結而華顛。</p>
<p class="style15">轆轤歌</p>
<p>新繫青絲百尺繩，心在君家轆轤上。<br/>
      我心皎潔君不知，轆轤一轉一惆悵。<br/>
      何處春風吹曉幕，江南綠水通珠閣。<br/>
      美人二八顏如花，泣向花前畏花落。<br/>
      臨春風，聽春鳥。別時多，見時少。<br/>
      愁人一夜不得眠，瑤井玉繩相對曉。</p>
<p class="style15">美哉一首送韋城主簿歐陽君</p>
<p>美哉水，洋洋乎，我懷先生，送之子于城隅。<br/>
      洋洋乎，美哉水，送之子至于新渡。<br/>
      念彼嵩雒，眷焉西顧，之子于邁，至于白馬。<br/>
      白馬舊邦，其構維新，邦人流涕，畫舫之孫。<br/>
      相其口髯，尚克似之。先生遺民，之子往字。</p>
<p class="style15">辨道歌</p>
<p>北方正氣名祛邪，東郊西應歸中華。<br/>
      離南為室坎為家，光凝白雪生黃芽。<br/>
      黃河流駕紫河車，水精池產紅蓮花。<br/>
      赤龍騰霄驚盤蛇，姹女含笑嬰兒呀。<br/>
      十二樓瞰靈泉窪，華池玉液陰交加。<br/>
      子馳午前無停差，三田聚寶真生涯。<br/>
      龜精鳳髓填谽谺，天地駭有鬼神嗟。<br/>
      一丹休別內外砂，長脩久餌須升遐。<br/>
      腸中澄結無餘柤，俗骨變換顏如葩。<br/>
      哀哉世人爭齒牙，指偽為真正為哇。<br/>
      輕肥甘美形驕奢，譎詭詐妄言矜夸。<br/>
      游魚在網兔在罝，一氣頓盡猶嘔啞。<br/>
      餘生所託誠棲槎，九原枯髀如亂麻。<br/>
      胡不割衆如鏌鎁，空與利名交掌拏。<br/>
      胡不讓霜如文騧，可惜貪愛相漫塗。<br/>
      真心道意非不嘉，餐金閑話非虛譁。<br/>
      何須橫議相疵瑕，衆口並發鳴羣鴉。<br/>
      安知聚散同魚蝦，自纏如繭居如蝸。<br/>
      日懷嗔喜甘籠笯，其去死地猶獵猳。<br/>
      吾恨爾見有所遮，海波或至驚井蛙。<br/>
      烏輪即晚蟾影斜，吾時俱睹超雲霞。</p>
<p class="style15">與葉淳老侯敦夫張秉道同相視新河秉道有詩次韻二首</p>
<p>君不見元帥府前羅萬戟，濤頭未順千弩射。<br/>
      至今鳳凰山下路，長借一箭開兩翼。<br/>
      我鑿西湖還舊觀，一眼已盡西南碧。<br/>
      又將回奪浮山險，千艘夜下無南北。<br/>
      坐陳三策本人謀，惟留一諾待我畫。<br/>
      老病思歸直暫寓，功名如幻終何得。<br/>
      從來自笑畫蛇足，此事何殊食雞肋。<br/>
      憐君嗜好更迂闊，得我新詩喜折屐。<br/>
      江湖粗了我徑歸，餘事後來當潤色。<br/>
      一庵閑掛洞霄宮，井有丹砂水長赤。<br/>
</p>
<p>荊溪父老愁三害，下斬長蛟本無賴。<br/>
      平生倔強韓退之，識字猶為鰐魚戒。<br/>
      石門之役萬金耳，首鼠不為吾已隘。<br/>
      江湖開塞古有數，兩鵠飛來告成壞。<br/>
      勸農使者非常人，一言已破黎民駭。<br/>
      上饒使君更超逸，坐睨浮山如累塊。<br/>
      髯張乃我結襪生，詩酒淋漓出狂怪。<br/>
      我作水衡生作丞，他日歸朝同此拜。</p>
<p class="style15">陳守道</p>
<p>一氣混淪生復生，有形有心即有情。<br/>
      共見利欲飲食事，各有瓜牙頭角爭。<br/>
      爭時怒發霹靂火，險處直在嵌巖坑。<br/>
      人偽相加有餘怨，天真喪盡無純誠。<br/>
      徒自取先用極力，誰知所得皆空名。<br/>
      少微處士松柏寒，蓬萊真人冰玉清。<br/>
      山是心兮海為腹，陽為神兮陰為精。<br/>
      渴飲靈泉水，饑食玉樹枝。<br/>
      白虎化坎青龍離，鎖禁姹女關嬰兒。<br/>
      樓臺十二紅玻璃，金公木母相東西。<br/>
      純鉛真汞星光輝，烏升兔降無年期。<br/>
      停顏卻老只如此，哀哉世人迷不迷。</p>
<p class="style15">老人行</p>
<p>有一老翁老無齒，處處無人問年紀。<br/>
      白髮如絲向下垂，一雙眸子碧如水。<br/>
      不裹頭，又無履，相識雖多少知己。<br/>
      問翁畢竟何所止？笑言只在紅塵裏。<br/>
      秋風獵獵行雲飛，老人此意無人會，目注雲歸心自知。<br/>
      黃口小兒莫相笑，老人舊日曾年少。<br/>
      浪跡常如不繫舟，地角天涯知自跳。<br/>
      亦曾樂半夜，傳籌醉朱閣。<br/>
      美人如花弄絃索，只恨樽前明月落。<br/>
      亦曾憂羈旅，他鄉迫暮秋。<br/>
      故國日邊無信息，斷鴻空逐水長流。<br/>
      或安貧，或安富，或爵通侯封萬戶。<br/>
      一任秋霜換鬢毛，本來面目長如故。<br/>
      水有蘋兮山有芝，人意雖存事已非。<br/>
      有時卻憶經遊處，都似茫茫春夢歸。<br/>
      爾來尤解安貧賤，不為公卿強陪面。<br/>
      皎如明月在秋潭，動着依前還不見。<br/>
      還不見，可奈何，空使遠人增眷戀。<br/>
      但只從他隨物轉，青樓黃閣長相見。<br/>
      若相見，莫殷勤，卻是翁家舊主人。</p>
<p class="style15">襄陽樂府三篇</p>
<p class="style15">　　野鷹來</p>
<p>野鷹來，萬山下，荒山無食鷹苦饑，飛來為爾繫綵絲。<br/>
      北原有兔老且白，年年養子秋食菽。<br/>
      我欲擊之不可得，年深兔老鷹力弱。<br/>
      野鷹來，城東有臺高崔巍。<br/>
      臺中公子着皮袖，東望萬里心悠哉。心悠哉，鷹何在。<br/>
      嗟爾公子歸無勞，使鷹可呼亦凡曹，天陰月黑狐夜嗥。</p>
<p>　　<span class="style15">上堵吟</span></p>
<p>臺上有客吟秋風，悲聲蕭散飄入宮。<br/>
      臺邊游女來竊聽，欲學聲同意不同。<br/>
      君悲竟何事，千里金城兩稚子。<br/>
      白馬為塞鳳為關，山川無人空且閑。<br/>
      我悲亦何苦，江水冬更深，鯿魚冷難捕。<br/>
      悠悠江上聽歌人，不知我意徒悲辛。</p>
<p>　　<span class="style15">襄陽樂</span></p>
<p>使君未來襄陽愁，提戈入市裹氈裘。<br/>
      自從氈裘南渡沔，襄陽無事多春游。<br/>
      襄陽春游樂何許，峴山之陽漢江浦。<br/>
      使君朱旆來翻翻，人道使君似羊杜。<br/>
      道邊逢人問洛陽，中原苦戰春田荒。<br/>
      北人聞道襄陽樂，目送飛鴻應斷腸。</p>
<p class="style15">仙都山鹿</p>
<p class="style7">老泉詩序云：至豐都縣，將游仙都觀，見知縣李長官云：「固知君之將至也。此山有鹿，甚老，而猛獸獵人終莫能害，將有客來游，鹿輒夜鳴，故常以此候之，而未嘗失。」余聞而異之，乃為作詩。</p>
<p>日月何促促，塵世苦局束。仙子去無蹤，故山遺白鹿。<br/>
      仙人已去鹿無家，孤棲悵望層城霞。<br/>
      至今聞有游洞客，夜來江市叫平沙。<br/>
      長松千樹風蕭瑟，仙宮去人無咫尺。<br/>
      夜鳴白鹿安在哉，滿山秋草無行跡。</p>
<p class="style15">白鶴吟留鍾山覺海</p>
<p>白鶴聲可憐，紅鶴聲可惡。<br/>
      白鶴招不來，紅鶴揮不去。<br/>
      長松受穢死，乃以紅鶴故。<br/>
      北山道人曰，美者自美，吾何為而喜？<br/>
      惡者自惡，吾何為而怒？<br/>
      去自去耳，吾何駛而追？<br/>
      來自來耳，吾何妨而拒？<br/>
      吾豈厭喧而求靜？吾豈好丹而非素？<br/>
      汝謂松死，吾無依焉，吾方捨陰而坐露。</p>
<p class="style15">虛飄飄三首</p>
<p>虛飄飄，畫檐蛛結網，銀漢鵲成橋。<br/>
      塵漬雨桐葉，霜飛風柳條。<br/>
      露凝殘點見紅日，星曳餘光橫碧霄。<br/>
      虛飄飄，比浮名利猶堅牢。</p>
<p>虛飄飄，花飛不到地，虹起謾成橋。<br/>
      入夢雲千疊，游空絲萬條。<br/>
      蜃樓百尺橫蒼海，雁字一行書降霄。<br/>
      虛飄飄，比人身世猶堅牢。</p>
<p>虛飄飄，風寒吹絮浪，春水暖冰橋。<br/>
      勢緩𩆿垂線，聲乾葉下條。<br/>
      雨中漚點隨流水，風裏彩雲橫碧霄。<br/>
      虛飄飄，比時富貴猶堅牢。</p>
<p><span class="style15">次韻張甥堂美述志</span><span class="style7">名宗奭</span></p>
<p>仲子甘心織屨避萬鍾，淵明不肯折腰為五斗。<br/>
      一年鴻雁識來往，終日沐猴誰去取。<br/>
      知甥詩意慕兩君，讀書要在存心久。<br/>
      平生所談性命奧，長棄不憂金石朽。<br/>
      我今已習鶖子定，猶復晨朝怖頭走。<br/>
      刳心先擬射聲名，不作羊鄒悲峴首。<br/>
      雲梯雨矢集無方，我已中灰同墨守。<br/>
      恐甥自是禹門鱗，未可潛逃入吾藪。<br/>
      琢磨晚覺孟光賢，畏我故言時被肘。<br/>
      甥能鉏我青門瓜，正午時來休老手。</p>
<h4>古賦八首</h4>
<p class="style15">老饕賦</p>
<p>庖丁鼓刀，易牙烹熬。水欲新而釜欲潔，火惡陳<span class="style7">江右久不改火，火色皆青。</span>而薪惡勞。九蒸暴而日燥，百上下而湯鏖。嘗項上之一臠，嚼霜前之兩螯。爛櫻珠之煎蜜，滃杏酪之蒸羔。蛤半熟而含酒，蟹微生而帶糟。蓋聚物之夭美，以養吾之老饕。婉彼姬姜，顏如李桃。彈湘妃之玉瑟，鼓帝子之雲璈。命仙人之萼綠華，舞古曲之鬱輪袍。引南海之玻黎，酌涼州之蒲萄。願先生之耆壽，分餘瀝於兩髦。候紅潮於玉頰，驚暖響於檀槽。忽櫐珠之妙唱，抽獨蠒之長繰。閔手倦而少休，疑吻燥而當膏。倒一缸之雪乳，列百柂之瓊艘。各眼灩於秋水，咸骨醉於春醪。美人告去，已而雲散，先生方兀然而禪迯。響松風於蟹眼，浮雪花於兔毫。先生一笑而起，渺海闊而天高。</p>
<p><span class="style15">菜羹賦</span><span class="style7">并序</span></p>
<p class="style7">東坡先生卜居南山之下，服食器用，稱家之有無。水陸之味，貧不能致，煮蔓菁、蘆菔、苦薺而食之。其法不用醯醬，而有自然之味，蓋易而可常享。乃為之賦，辭曰：</p>
<p>嗟余生之褊迫，如脫兔其何因。殷詩腸之轉雷，聊禦餓而食陳。無芻豢以適口，荷鄰蔬之見分。汲幽泉以揉濯，搏露葉與瓊根。爨鉶錡以膏油，泫融液而流津。適湯濛如松風，投糝豆而諧勻。覆陶甌之穹崇，罷攪觸之煩勤。屏醯醬之厚味，卻椒桂之芳辛。水耗初而釜治，火增壯而力均。滃嘈雜而廉清，信凈美而甘分。登盤盂而薦之，具匕筴而晨飧。助生肥於玉池，與吾鼎其齊珍。鄙易牙之效技，超傅說而策勳。沮彭尸之爽惑，調竈鬼之嫌嗔。嗟丘嫂其自隘，陋樂羊而匪人。先生心平而氣和，故雖老而體胖。忘口腹之為累，似不殺而成仁。竊比予於誰歟？葛天氏之遺民。</p>
<p><span class="style15">颶風賦</span><span class="style7">并序</span></p>
<p class="style7">南越志：熙安間多颶風。颶者，具四方之風也，常以五六月發。未至時，雞犬為之不鳴。又嶺表錄云：夏秋間有暈如虹者，謂之颶母，必有飃風。</p>
<p>仲秋之夕，客有叩門指雲物而告予曰：「海氛甚惡，非祲非祥。斷霓飲海而北指，赤雲夾日而南翔。此颶之漸也，子盍備之？」語未卒，庭戶肅然，槁葉蔌蔌。驚鳥疾呼，怖獸辟易。忽野馬之決驟，矯退飛之六鷁，襲土囊而暴怒，掠衆竅之叱吸。予乃入室而坐，斂衽變色。客曰：「未也，此颶風之先駈爾。」少焉，排戶破牖，隕瓦擗屋。礧擊巨石，揉拔喬木。勢翻渤澥，響振坤軸。疑屏翳之赫怒，執陽侯而將戮。鼓千尺之清瀾，翻百仞之陵谷，吞泥沙於一卷，落崩崖於再觸。列萬馬而並騖，潰千車而爭逐。虎豹讋駭，鯨鯢奔蹙。類鉅鹿之戰，殷聲呼之動地；似昆陽之役，舉百萬於一覆。予亦為之股栗毛聳，索氣側足。夜拊榻而九徙，晝命龜而三卜。蓋三日而後息也。父老來唁，酒漿羅列，勞來僮僕，懼定而說。理草木之既偃，輯軒檻之已折。補茅屋之罅漏，塞墻垣之隤缺。已而山林寂然，海波不興，動者自止，鳴者自停。湛天宇之蒼蒼，流孤月之熒熒。忽悟且歎，莫知所營。嗚呼，小大出於相形，憂喜因於相遇。昔之飄然者，若為巨耶？吹萬不同，果足怖耶？蟻之緣也，吹則墜；蚋之集也，呵則舉。夫噓呵曾不能以振物，而施之二蟲則甚懼。鵬水擊而三千，摶扶搖而九萬。彼視吾之惴慄，亦爾汝之相莞。均大塊之噫氣，奚巨細之足辯？陋耳目之不廣，為外物之所變。且夫萬象起滅，衆怪耀眩，求於過耳，視空中之飛電。則向之所謂可懼者，實耶虛耶，惜吾知之晚也。</p>
<p><span class="style15">思子臺賦</span><span class="style7">并引</span></p>
<p class="style7">余先君宮師之友史君，諱經臣，字彥輔，眉山人。與其弟沆子凝皆奇士，博學能文，慕李文饒之為人，而舉其議論。彥輔舉賢良，不中第。子凝以進士得官，止著作佐郎。皆早死，且無子。有文數百篇，皆亡之。余少時常見彥輔所作思子臺賦，上援秦皇，下逮晉惠，反復哀切，有補於世。蓋記其意而亡其辭。乃命過作補亡之篇，庶幾君子猶得見斯人胸懷之髣髴也。</p>
<p>客有自蜀游梁，傃關而東。覽河華之形勝兮，訪秦漢之遺宮。得巋然之頹基兮，並湖城之西墉。弔漢武之暴怒兮，悼戾園之憫凶。聞父老之哀歎兮，猶有歸來望思之遺恫。吁大臺之讒頰兮，實咀毒而銜鋒。敗趙國於俯仰兮，又將覆劉氏之宗。間漢武之多忌兮，謂左右之皆戎。殺陽石而未厭兮，又瘞禍於宮中。忸君王之好殺兮，視人命猶昆蟲。死者幾何人兮，豈問骨肉與王公。惑狂傅之淺謀兮，不忍忿忿而殺充。上曾不鑒余之無聊兮，實有豕心。負此名而欲亡兮，天下其孰吾容？茍逭死於泉鳩兮，冀稍久而自理。遘大患於倉猝兮，懷孤憤於永已。念君老而孰圖兮，嗟肉食其多鄙。獨三老與千秋兮，懷愛君之眷眷。犯雷霆之方怒兮，消積禍於一言。既沉冤之無告兮，戮讒人其已晚。幸曾孫之無恙兮，或慰夫九原。雖築臺其何救兮，固知已矣之不諫。魂煢煢乎其歸來兮，蓋庶幾於復見也。</p>
<p>昔秦之亡也，禍始於扶蘇。眇斯、高之羸豕兮。視其君猶乳虎。曾纊息之未定兮，乃敢探其穴而啖其雛。在晉四世，有君不惠。孽婦晨雊，強王定制。惟愍、懷之遭離兮，實追蹤於漢戾。顧孱后之何知兮，亦號呼於既逝。寫餘哀於江陵兮，發故臣之幽契。仍築臺以望思兮，蓋援武以自例。</p>
<p>嗚呼噫嘻，可弔而不可哂兮，亦各其子也。彼茂陵之雄傑兮，係九戎而鞭百蠻。笑堯禹而陋湯武兮，蓋將與黃帝俱仙。及其失道於幾微兮，狐鬼生於左臂。如嬰兒之未孩兮，易耳目而不知。甘泉咫尺而不通兮，與式乾其何異。既上配於秦皇兮，又下比於晉惠。君子是以知狂聖之本同，而聰明之不可恃也。</p>
<p>覽觀古初，孰哲孰愚？皆知指笑乎前人，而莫知後之視予。方漢武之盛也，肯自比於驪山之朽骨，而況於金墉之獨夫乎？自今觀之，三后一律，皆以信讒而殺子，昵姦而敗國。吾築臺以寄哀，信同名而齊實。彼昏庸者固不足告也，吾將以為明王之龜策。自建元以來，張湯、主父偃之流，與兩丞相、三長史之徒，皆以無罪而夷滅，一言以就誅。曾無興衰於既往，一洗其無幸。獨於據也，悲歌慷慨，泣涕躊躇。嗚呼哀哉，莫有以楚靈王之言告者曰：「人之愛其子也，亦如予乎？」天道好還，以德為符。惟孟德之鷙忍兮，亦嗜殺以為娛。彼楊公之愛脩兮，豈滅吾之蒼舒？恨元化之不可作兮，然後知鼠輩之果無。同舐犢於晚歲兮，又何怨於老臞。吾將以嗜殺為戒也，故於末而并書。</p>
<p><span class="style15">延和殿奏新賦</span><span class="style7">成德之老來奏新樂</span></p>
<p>皇帝踐阼之三載也，治道旁達，王功告成。御延和之高拱，奏元祐之新聲。翕然便坐之前，初觀擊拊；允也德音之作，皆效和平。自昔鍾律不調，工師失職。鄭衛之聲既盛，雅頌之音殆息。時有作者，僅存遺則，於魏則大樂令夔，在漢則河間王德。俾後世之有考，賴斯人之用力。時移事改，嗟制作之各殊；昔是今非，知高下之孰得？爰有耆德，適丁盛時。以謂樂之作也，臣嘗學之。顧近世之所用，校古人而失宜。峴下朴律，猶有太高之弊；瑗改照尺，不知同失於斯。是用稽周官之舊法而均其分寸，驗太府之見尺而審其毫釐。鑄器而成，庶幾改數以正度；具書以獻，孰謂體知而無師。</p>
<p>時惟帝俞，眷茲元老。雖退身而安逸，未忘心於論討。鏗然鍾磬之調適，燦然虡業之華好。聊即便安之所，奏黃鍾而歌大成；行詠文明之章，薦英祖而享神考。爾乃停法部之役，而衆工莫與；肄太常之業，而邇臣必陪。天聽聰明而下就，時風和協以徐回。歌曲既登，將歎貫珠之美；韶音可合，庶觀儀鳳之來。斯蓋世格文明，俗躋仁壽。天地之和既應，金石之樂可奏。延英旁矚，念故老之不來；講武前臨，消羣慝之交構。然則律制既立，治功日新。號令皆發而中節，磬筦無聞於奪倫。上以導和氣於宮掖，下以胥悅豫於臣鄰。以清濁任意而相譏，何憂工玉；謂宮商各諧而自遂，無愧音臣。嗚呼，趙鐸固中於宮商，周尺仍分於清濁。道欲詳解，事資學博。倘非夔、曠之徒，孰能正一代之樂？</p>
<p><span class="style15">明君可與為忠言賦</span><span class="style7">明則知遠，能順忠告</span></p>
<p>臣不難諫，君先自明。智既審乎情偽，言可竭其忠誠。虛己以求，覽羣心於止水；昌言而告，恃至信於平衡。君子道大而不回，言出而為則。事父能孝，故可以事君；謀身必忠，而況於謀國。然而言之雖易，聽之實難；論者雖切，聞者多惑。茍非開懷用善，若轉丸之易從；則投人以言，有按劍之莫測。國有大議，人方異詞。佞者莫能自直，昧者有所不知。雖有智者，孰令聽之？皎如日月之照臨，罔有遁形之蔽；雖復藥石之瞑眩，曾何苦口之疑。蓋疑言不聽，故確論必行；大功可成，故衆患自遠。上之人聞危言而不忌，下之士推赤心而無損。豈微忠之能致，有至明而為本。是以伊尹醜有夏而歸亳，大賢固擇所從；百里愚於虞而智秦，一身非故相反。噫，言悅於目前者，不見跬步之外；論難於耳順者，有以百年而興。茍其聰明蔽於嗜好，智慮溺於愛憎，因其所喜而為善，雖有願忠而孰能？心茍無邪，既坐瞻於百里，人思其效，將或錫之十朋。彼非謂之賢而欲違，知其忠而莫受。目有眛則視白為黑，心有蔽則以薄為厚。遂使諛臣乘隙以彙進，智士知微而出走。仲尼不諫，懼將困於婦言；叔孫詭辭，畏不免於虎口。故明主審遜志之非道，知拂心之謂忠。不求耳目之便，每要社稷之功。有漢宣之賢，充國得盡破羌之計；有魏明之察，許允獲伸選吏之公。大哉事君之難，非忠何報。雖曰伸於知己，而無自辱於善道。詩不云乎，哲人順德之行，可以受話言之告。</p>
<p><span class="style15">快哉此風賦</span><span class="style7">并引</span></p>
<p class="style7">時與吳彥律、舒堯文、鄭彥能各賦兩韻，子瞻作第一第五韻，占風字為韻。餘皆不錄。</p>
<p>賢者之樂，快哉此風。雖庶民之不共，眷佳客以攸同。穆如其來，既偃小人之德；颯然而至，豈獨大王之雄。若夫鷁退宋都之上，雲飛泗水之湄。寥寥南郭，怒號於萬竅；颯颯東海，鼓舞於四維。固以陋晉人一吷之小，笑玉川兩腋之卑。野馬相吹，搏羽毛於汗漫；應龍所處，作鱗甲以參差。</p>
<p class="style15">復改科賦</p>
<p>新天子兮，繼體承乾。老相國兮，更張孰先？憫科場之積弊，復詩賦以求賢。探經義之淵源，是非紛若；考辭章之聲律，去取昭然。原夫詩之作也，始於虞舜之朝；賦之興也，本自兩京之世。迤邐陳齊之代，綿邈隋唐之裔。故遒人徇路，為察治之本；歷代用之，為取士之制。追古不易，高風未替。祖宗百年而用此，號曰得人。朝廷一旦而革之，不勝其弊。謂專門足以造聖域，謂變古足以為大儒，事吟哦者為童子，為彫篆者非壯夫。殊不知采摭英華也，簇之如錦繡，較量輕重也，等之如錙銖。韻韻合璧，聯聯貫珠。稽諸古其來尚矣，考諸舊不亦宜乎？特令可畏之後生，心潛六義；佇見大成之君子，名振三都。莫不吟詠五字之章，鋪陳八韻之旨。字應周天之日兮，運而無積；句合一歲之月兮，終而復始。過之者成疣贅之患，不及者貽缺折之毀。曲盡古人之意，乃全天下之美。遭逢日月，忻歡者諸子百家；抖擻歷圖，快活者九經三史。議夫賦曷可已，義何足非。彼文辭泛濫也，無所統紀；此聲律切當也，有所指歸。巧拙由一字之可見，美惡混千人而莫違。正方圓者必藉於繩墨，定隱括者必在於樞機。所以不用孔門，惜揚雄之未達；其逢漢帝，嘉司馬之知微。噫，昔元豐之新經未頒，臨川之字說不作。止戈為武兮，曾試於京國。通天為王兮，必舒於禁籥。孰不能成始成終，誰不道或詳或略。秋闈較藝，終期李廣之雙鵰；紫殿唱名，果中禰衡之一鶚。大凡法既久而必弊，士貽患而益深。謂罷於開封，則遠方之隘者，空自韞玉；取諸太學，則不肖之富者，私於懷金。雖負凌雲之志，未酬題柱之心。三舍既興，賄賂公行於庠序；一年為限，孤寒半老於山林。自是憤愧者莫不顰眉，公正者為之切齒。思罷者而未免，欲改之而未止。羽翼成商山之父，謳歌歸吾君之子。諫必行，言必聽焉，此道飄飄而復起。</p>
</div>

<!-- end .main --></div>
<!-- end #main --></div>

</div>



</body></html>
