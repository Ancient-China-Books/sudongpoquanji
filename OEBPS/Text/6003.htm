<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡內制集-卷三</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>內制集</h5>
　<span class="style9">卷三</span>
<hr/>
<p class="style16">賜尚書左丞李清臣乞退不允批答<span class="style7">元祐二年四月十八日</span></p>
<p>卿以方聞之舉，擢自厚陵。禁林之選，用於神考。逮受顧命，弼予沖人。義既同於戚休，身豈輕於出處。遽欲引去，聞之惻然。姑安厥常，以助予治。</p>
<p class="style16">賜尚書左丞李清臣乞退不允批答<span class="style7">元祐二年四月十八日</span></p>
<p>祥除之初，念我聖祖。所與共政，不忘舊人。而卿博學多聞，通練古今。小心畏慎，不見過失。力求引去，為之惘然。勉留輔予，益祗厥服。</p>
<p><span class="style16">賜文武百寮文彥博已下上第一表請皇帝御正殿復常膳不允批答</span><span class="style7">元祐二年四月二十二日</span></p>
<p>朕即位二年，水旱繼作。致災之故，實惟沖人。既延及於無辜，復貽憂於文母。是以坐不安席，食不甘味。實欲深念厥咎，豈徒見之空言。而雨不崇朝，農猶告病。欲徇來請，惕然未寧。其一乃心，勉正厥事。毋重朕之不德，以答天之深戒。</p>
<p><span class="style16">賜文武百寮文彥博已下上第一表請太皇太后復常膳不許批答</span><span class="style7">元祐二年四月二十二日</span></p>
<p>旱暵之罰，自冬及夏。天之降災，如此其久。則夫致災之道，豈一日而然哉。雖力行罪己之文，尚恐非應天之實。而卿等以膚寸之澤，遽欲即安，覽之惕然，未敢自赦。其交修不逮，務盡厥誠。期茲歲於有秋，雖復常其未晚。</p>
<p class="style16">集禧觀洪福殿等處罷散謝雨道場青詞齋文</p>
<p>德有愧於動天，敢辭屢請；道無私而應物，豈間微誠。霈一雨以咸周，起三農於既病。仰承靈貺，莫報深仁。</p>
<p class="style16">集禧觀洪福殿罷散謝雨道場朱表</p>
<p>伏以旱暵為災，禱求屢瀆。賴神之賜，霈澤以時。蓋至道之無私，豈不德之能致。載陳謝懇，少答靈休。</p>
<p class="style16">賜尚書左丞李清臣乞退不允批答口宣<span class="style7">元祐二年四月二十七日</span></p>
<p>有敕。卿綜轄樞機，雍容廊廟。義當體國，謀豈先身。往喻至懷，少安舊服。</p>
<p class="style16">賜溪洞蠻人彭允宗等進奉端午布敕書<span class="style7">元祐二年五月十日</span></p>
<p>敕彭允宗等。汝族居裔壤，心慕華風。來修任土之儀，遠效充庭之實。載惟懃悃，良用歎嘉。</p>
<p><span class="style16">賜集禧觀使鎮江軍節度使開府儀同三司韓絳到闕生餼口宣</span><span class="style7">元祐二年五月十二日</span></p>
<p>有敕。卿力辭繁劇，歸即燕安。想見老成，渴聞嘉話。特頒牢醴，以勞驂騑。</p>
<p class="style16">神宗皇帝禫祭太皇太后親行祝文</p>
<p>寒暑之變，忽焉再朞；練祥之餘，復將三月。勉從即吉之典，莫遂無窮之哀。</p>
<p class="style16">神宗皇帝禫祭皇帝親行祝文</p>
<p>既祥之餘，徙月而吉。迫於先王之禮，徒有終身之憂。瞻仰聖靈，伏深感慕。</p>
<p class="style16">神宗皇帝禫祭皇太后親行祝文</p>
<p>喪期有數，禫月告終。哀雖未忘，禮弗敢過。追慕之至，中外所同。</p>
<p><span class="style16">賜文武百寮文彥博已下上第五表請皇帝御正殿復常膳允批答</span><span class="style7">元祐二年五月二十九日</span></p>
<p>朕以寡昧，膺受多福。常欲損上益下，畏天之威。矧茲旱災，咎在不德。而卿等以雨澤既至，封章屢上，勉從其意，甚愧於中。夫天之有風雨雷霆，猶朕之有號令賞罰。朕不修明其事，何以責應於天。永思其終，無忘納誨。</p>
<p><span class="style16">賜文武百寮文彥博已下上第五表請太皇太后復常膳許批答</span><span class="style7">元祐二年五月二十九日</span></p>
<p>德積無素。民罹其災。精誠莫通，禱不時應。雖蒙膏澤之報，僅救焦枯之餘，勉徇來衷，猶虞後患。其謹視盜賊，勤恤流亡。益務交修，以裨不逮。</p>
<p class="style16">景靈宮天興殿開淘井眼祭告里域真官祝文</p>
<p>神游之庭，井泥不食。日辰之吉，浚治以時。諗爾明靈，庶無悔吝。</p>
<p class="style16">賜新除尚書左丞劉摯辭免恩命不允詔</p>
<p>敕劉摯。朕昔聞卿言，今任以政。已試之效，見於事功。廊廟闕人，以次遷用。宜其右不宜其左，能於昔不能於今，豈有是哉。</p>
<p class="style16">賜新除中大夫守尚書右丞王存辭免恩命不允詔<span class="style7">元祐二年五月二十六日</span></p>
<p>敕王存。朕歷選百辟，試之以事，惇厚而文，剛毅而和，更涉變故，德守不移，無逾卿者。夫享天下之利者，任天下之患。居天下之樂者，同天下之憂。朕非以是富貴卿也，其何以辭。</p>
<p class="style16">賜皇伯祖彰化軍節度使高密郡王宗晟生日禮物口宣<span class="style7">元祐二年六月一日</span></p>
<p>有敕。卿德茂宗枝，望隆公袞。推本流長之慶，有嘉震肅之辰。宜示寵頒，以綏壽祉。</p>
<p class="style16">班荊館賜大遼國賀坤成節人使到闕御筵口宣<span class="style7">元祐二年六月二日</span></p>
<p>有敕。卿等肅將慶幣，垂及都門。遠涉暑途，想勤行李。式頒燕衎，以示恩私。</p>
<p class="style16">賜新除吏部侍郎傅堯俞辭免恩命乞知陳州不允詔<span class="style7">元祐二年六月十三日</span></p>
<p>敕堯俞。連蹇三黜，栖遲十年。士無賢愚，為國太息。如珠玉之在泥土，麟鳳之在網羅。朕所以拔卿於久廢之中，用卿於期年之內。天下拭目，欲觀所為。而乃引微疾以自言，指便郡而求去，豈獨於卿有報國未遂之歎，亦將使朕獲用賢不終之譏。勉復舊曹，以全大節。</p>
<p class="style16">賜護國軍節度使檢校太師濟陽郡王曹佾生日禮物口宣<span class="style7">元祐二年六月九日</span></p>
<p>有敕。卿世濟勳勞，德隆藩戚。屬此誕彌之日，豈無燕喜之私。膺我寵頒，永增壽祉。</p>
<p class="style16">賜新除中大夫守尚書右丞王存辭免恩命不允斷來章批答<span class="style7">元祐二年六月十二日日</span></p>
<p>士有品目，定於僉言。置之廟堂，蔽自朕志。豈有僉言既穆，朕志不移。而用過謙之詞，反已成之命。亟服乃事，宜無復云。</p>
<p class="style16">賜新除中大夫守尚書右丞王存辭免恩命不允斷來章批答</p>
<p>為國不患於無人，有人而不用之為患；事君非難於辭寵，居寵而無愧之為難。吾之用卿，計已審矣。卿之自信，又何疑哉。</p>
<p class="style16">賜文武百寮太師文彥博已下上第一表請舉樂不許批答<span class="style7">元祐二年六月一日</span></p>
<p>先王之禮樂，因情而立文。君子之哀樂，自中而形外。夫有莫大之戚，則有無窮之悲。先皇帝天覆四方，子養萬物。至今窮髮之表，尚餘流涕之民。而況宮庭之間，母子之愛，粗畢三年之制，遂講八音之和。所未忍聞，非不欲作。卿等謹於率禮，篤於愛君，徒欲及舉舊章，顧未深明吾意。三復太息，難於黽從。</p>
<p class="style16">賜文武百寮太師文彥博已下上第一表請舉樂不許批答<span class="style7">元祐二年六月一日</span></p>
<p>禮之至者無文，哀之深者無節。故禫而不樂，古人非以求名；琴不成聲，君子以為知禮。朕以宗廟之重，勉蹈先帝之餘。履其位惕然而自驚，用其物潸焉而出涕。未報昊天罔極之德，常懷終身不忘之憂。欲從眾言，亟舉備樂。而金石絲竹，乃淒耳之聲；干戚羽旄，皆泫目之具。哀既未泯，樂何從生。再閱來章，徒增感慕。</p>
<p class="style16">賜文武百寮太師文彥博已下上第二表請舉樂不許批答<span class="style7">元祐二年六月四日</span></p>
<p>遏密之制，雖盡於三年；追懷之私，豈論於歲月。金石在御，惻然未寧。吾不以一身之憂，廢天下之樂。今施之郊廟，用之軍旅。州閭之會，絃歌相聞。獨盡餘哀，止於中禁。以為於義未害，是故行之不疑。</p>
<p class="style16">賜文武百寮太師文彥博已下上第二表請舉樂不許批答<span class="style7">元祐二年六月四日</span></p>
<p>朕少遭閔凶。僅畢祥禫。雖俯就企及，非以過制為賢；而創巨痛深，不能以禮自克。觀過其黨，聖人許之。禮曰：「喪三年以為極亡，則弗之忘矣。」誠重違國老之忠告，姑欲盡人子之至情。</p>
<p class="style16">賜太師文彥博等請太皇太后受冊第二表不許批答<span class="style7">元祐二年六月四日</span></p>
<p>吾聞聖人以天下為憂，未聞以位號為樂也。損己裕物，畏天檢身。此吾平日之本心，非獨遇災而一發也。孔子曰：「以約失之者，鮮矣。」卿等以是輔我，顧不美哉。</p>
<p class="style16">賜集禧觀使鎮江軍節度使開府儀同三司韓絳乞致仕不允詔<span class="style7">元祐二年六月四日</span></p>
<p>敕韓絳。向以宏才，臥護北道。凡斯民之利病，蓋一方之安危。朕方虛懷，以待元老。冀疾病之有間，得雍容而造朝。時聞嘉言，以輔不逮。告老之請，殊非朕心。</p>
<p class="style16">賜韓絳乞致仕不允詔<span class="style7">元祐二年六月四日</span></p>
<p>敕韓絳。元老在位，邦之榮華。徒以精神折衝，非以筋力為禮。游神道館，擁節家庭，於卿同告老之安，而國有貪賢之美。勉自輔養，期於少留。</p>
<p class="style16">賜同知樞密院事范純仁生日詔<span class="style7">元祐二年六月十八日</span></p>
<p>敕范純仁。卿天資文武，世濟勳勞。載嘉誕日之臨，豈獨私門之喜。宜膺慶賜，以介壽祺。</p>
<p class="style16">賜文武百寮太師文彥博已下上第四表請舉樂不許批答<span class="style7">元祐二年六月九日</span></p>
<p>吾之本性，以清淨寂寞為樂。雖在平日，無游觀聲技之念。矧艱難之後，哀疚之餘。中夜以興，方食而歎。將不堪其憂者，豈有意於樂哉。雖欲勉從，未能自克。忠告屢却，愧歎兼深。</p>
<p class="style16">賜文武百寮太師文彥博已下上第四表請舉樂不許批答<span class="style7">元祐二年六月九日</span></p>
<p>鐘鼓以導和，羽籥以飾喜。譬之飲食之節，適於口體之宜。今衰麻之除，莫敢逾制；而琴瑟之御，則有未安。卿等忠誠確然，開喻至矣。惟反求諸心而弗得，故欲行其言而未能。推之人情，當識朕意。</p>
<p class="style16">賜太師文彥博等上第三表請太皇太后受冊許批答<span class="style7">元祐二年六月九日</span></p>
<p>吾上順帝則，下酌民言。處以無心，期於寡過。卿等以為協氣既應，群謀僉同。若固違典禮之常，恐莫慰天人之望。遇災而懼，昔者非以為謙。聞義則遷，吾亦豈敢自必。勉從故事，以副嘉言。</p>
<p class="style16">就驛賜大遼賀坤成節使副銀䤬鑼錦被褥等口宣<span class="style7">元祐二年六月二十八日</span></p>
<p>有敕。卿等遠持慶幣，來講鄰歡。徒馭少休，舍館既定。首膺寵錫，當體眷懷。</p>
<p class="style16">賜新除試吏部侍郎范百祿辭免恩命不允詔<span class="style7">元祐二年六月十二日</span></p>
<p>敕百祿。夫以天官之貳，治夏卿之選。簿書繁重，條格紛委。苟非其人，則士之失職而無告者多矣。朕難其材，不以輕授。卿有應務之敏，而行之以勤，有守官之亮，而濟之以通。往行其志，何以辭為。</p>
<p class="style16">賜皇叔楊王顥生日禮物口宣<span class="style7">元祐二年七月十九日</span></p>
<p>有敕。卿屬尊魯衛，德重間平。每臨載育之辰，永錫無窮之慶。宜膺寵數，以介壽祺。</p>
<p class="style16">相州賜大遼賀坤成節人使却回御筵口宣<span class="style7">元祐二年七月八日</span></p>
<p>有敕。卿等遠涉歸途，再離秋暑。駕言近郡，少憩旋車。宜示眷懷，往頒燕俎。</p>
<p class="style16">賜外任臣寮進奉坤成節銀敕書<span class="style7">元祐二年七月二十八日</span></p>
<p>敕劉昌祚。汝承流外服，雅意本朝。爰因載誕之辰，遠致同寅之禮。眷惟忠藎，良極歎嘉。</p>
<p class="style16">雄州撫問大遼使副賀坤成節口宣<span class="style7">元祐二年七月十二日</span></p>
<p>有敕。卿等抗旃修好，馳傳及疆。遠涉暑途，實勞參馭。特加存撫，式示眷懷。</p>
<p class="style16">賜新除知樞密院安燾辭免恩命不允詔<span class="style7">元祐二年六月二十四日</span></p>
<p>敕安燾。人才之難，從古所歎。圖任以舊，為國之常。卿以瓌異之資，荷艱難之寄。勤勞靡懈，望實愈隆。雖云超升，不改疇昔。徒以任之既久，則責之宜專，知無不為，乃所望於卿者。卑以自牧，亦何補於國哉。</p>
<p class="style16">賜皇弟山南東道節度使開府儀同三司佖生日禮物口宣<span class="style7">元祐二年六月十八日</span></p>
<p>有敕。卿以棣華之親，襲瓜瓞之慶。載臨誕日，宜厚寵頒。服我異恩，永膺介福。</p>
<p class="style16">賜新除知樞密院安燾辭免恩命不許斷來章批答<span class="style7">元祐二年六月二十四日</span></p>
<p>覽表具之。論材考德，聖人所以公天下；難進易退，君子所以善一身。權之以義，孰為輕重。訓兵論將，威懷戎狄。卿以是事上，豈不賢於逡巡退避也哉。</p>
<p class="style16">賜新除知樞密院安燾辭免恩命不許斷來章批答<span class="style7">元祐二年六月二十四日</span></p>
<p>覽表具之。德稱其服，臣主俱榮；食浮於人，上下交病。朕之為天下慮，甚於卿之自為謀也。思而後行，有出無反。成命不再，卿毋復辭。</p>
<p class="style16">賜新除知樞密院安燾辭免恩命不允斷來章批答口宣<span class="style7">元祐二年八月五日</span></p>
<p>有敕。卿以舊德，簡在朕心。成命既孚，僉言咸穆。宜即祗受，毋煩固辭。</p>
<p>賜權陝府西路轉運判官孫路銀絹獎諭敕書<span class="style7">元祐二年六月二十八日，為築蘭州西荊堡，成，下同。</span></p>
<p>敕孫路。宣力計臺，悉心邊政。相視衿要，繕完保鄣。訖用有成，不愆於素。使虜無可乘之便，民有足恃之安。乃眷忠勤，不忘嘉歎。</p>
<p class="style16">賜知蘭州王文郁銀絹獎諭敕書<span class="style7">元祐二年六月二十八日</span></p>
<p>敕王文郁。汝以禦侮之才，當專城之寄。百堵皆作，三月而成。非威服民夷，身先士卒，則安能以一時之役，成無窮之利。達於朕聽，良用歎嘉。</p>
<p><span class="style16">賜新除檢校太尉守司空依前開府儀同三司致仕韓絳辭免恩命不允批答</span><span class="style7">元祐二年七月七日</span></p>
<p>國家尊異耆老，砥礪廉隅。凡致為臣，必厚其禮。而況卿出入四世，師表萬民。身任安危，位兼將相。永惟三宗眷遇之重，宜極一品褒崇之榮。成命既孚，僉言惟允。宜從中外之望，罔徇謙沖之私。</p>
<p class="style16">賜韓絳辭免恩命不允批答<span class="style7">元祐二年七月七日</span></p>
<p>朕惟耉老成人，雖或謝事。耄期稱道，終不忘君。其在丘園，豈殊廊廟。嘉猷入告，卿其不易此心。大事就訪，朕亦敢忘斯義。命秩之數，典冊之文，不如此無以慰朕心而答民望。國有常典，卿毋復辭。</p>
<p class="style16">賜知樞密院事安燾已下罷散坤成節御筵口宣</p>
<p>有敕。卿等忠存體國，義切戴君。結妙果於三乘，祝慈闈之萬壽。宜膺寵錫，以示眷存。</p>
<p class="style16">玉津園賜大遼賀坤成節人使射弓例物口宣<span class="style7">元祐二年七月八日</span></p>
<p>有敕。卿等致命寶鄰，出游禁籞。爰敦射事，以佐賓歡。宜旌審固之能，式厚珍良之賜。</p>
<p class="style16">賜大遼賀坤成節人使生餼口宣<span class="style7">元祐二年七月八日</span></p>
<p>有敕。卿等遠涉修途，來陳慶幣。舍館初定，徒馭實勞。宜錫餼牽，以昭寵數。</p>
<p class="style16">賜大遼賀坤成節人使內中酒果口宣<span class="style7">元祐二年七月十一日</span></p>
<p>有敕。卿等遠馳使傳，申講鄰歡。既執贄以造廷，亦展幣而成禮。宜加寵錫，以示眷存。</p>
<p class="style16">賜太師文彥博已下罷散坤成節道場香酒果口宣<span class="style7">元祐二年七月十一日</span></p>
<p>有敕。卿翊贊大猷，倡先多士。方慈闈之獻壽，嚴法會以薦誠。宜有寵頒，以昭殊眷。</p>
<p class="style16">賜知樞密院事安燾已下罷散坤成節道場香酒果口宣<span class="style7">元祐二年七月十一日</span></p>
<p>有敕。卿等同竭忠嘉，助成孝治。方慈闈之獻壽，嚴法會以薦誠。宜有寵頒，以昭殊眷。</p>
<p class="style16">坤成節就驛賜于闐國進奉人御筵口宣<span class="style7">元祐二年七月十一日</span></p>
<p>有敕。汝等款塞觀光，趨庭效貢。屬誕彌之稱慶，均燕衎以示慈。祗服寵嘉，式旌忠恪。</p>
<p class="style16">賜殿前都指揮使燕達已下罷散坤成節道場香酒果口宣<span class="style7">元祐二年七月十二日</span></p>
<p>有敕。卿等同罄純忠，力修勝果。用祈慈壽，既徹梵筵。宜有寵頒，以昭眷遇。</p>
<p><span class="style16">賜皇伯祖鎮南軍節度使開府儀同三司宗暉已下罷散坤成節道場香酒果口宣</span><span class="style7">元祐二年七月十二日</span></p>
<p>有敕。卿表率宗盟，助成孝治。祝延慈壽，仰扣佛乘。既畢梵筵，宜加寵賚。</p>
<p><span class="style16">賜平海軍節度使駙馬都尉李瑋已下罷散坤成節道場香酒果口宣</span><span class="style7">元祐二年七月十二日</span></p>
<p>有敕。卿等乃心王室，同輸欲報之誠；稽首佛乘，共祝無疆之壽。既成法會，宜示寵頒。</p>
<p class="style16">賜皇叔楊王荊王醴泉觀罷散坤成節道場香酒果口宣<span class="style7">元祐二年七月十二日</span></p>
<p>有敕。卿等德冠邦家，義兼臣子。修勝緣於西竺，祈壽嘏於南山。宜有寵頒，以成法會。</p>
<p class="style16">賜新除依前靜海軍節度使進封南平王李乾德制誥敕書<span class="style7">元祐二年七月八日</span></p>
<p>敕。朕子養兆姓，囊括四方，譬之於天，豈吝膏澤。卿守藩滋久，事上益虔，高爵隆名，極其榮顯。庶緣天寵，以服民心。其思盡忠，以稱恩禮。</p>
<p class="style16">班荊館賜大遼賀坤成節人使回程酒果口宣<span class="style7">元祐二年七月十六日</span></p>
<p>有敕。卿等講成聘禮，歸次都門。復此少留，逝將言邁。宜頒餞斚，以寵行驂。</p>
<p class="style16">皇帝達太皇太后回大遼皇帝賀坤成節書<span class="style7">元祐二年七月</span></p>
<p>嘉月令辰，篤生壽母；珍函重幣，交慶寶鄰。已恭致於德音，復欽傳於慈旨。其為感懌，未易名言。</p>
<p class="style16">皇帝回大遼皇帝問候書<span class="style7">元祐二年七月</span></p>
<p>四牡載馳，遠勤於使介。尺書為問，申講於鄰歡。方履素秋，克膺純福。益祈保護，式副願言。</p>
<p class="style16">太皇太后皇太后皇太妃受冊奏告太廟并諸陵祝文<span class="style7">元祐二年六月十九日</span></p>
<p>伏以祗事親闈，庶幾孝治。配德祖考，既務極於推崇；篤生眇沖，亦敢忘於褒顯。將奉寶冊，率循舊章。涓日甚良，先期以告。</p>
<p class="style16">太皇太后皇太后皇太妃受冊奏告景靈宮等處青詞<span class="style7">元祐二年七月十九日</span></p>
<p>伏以祗是親闈，庶幾孝治。配德祖考，既務極於推崇；篤生眇沖，亦敢忘於褒顯。將奉寶冊，率循舊章。徼福於神，先期以告。</p>
<p class="style16">賜前兩府并待制已上知州初冬衣襖詔<span class="style7">元祐二年九月七日</span></p>
<p>敕元發。歲將墐戶，工告始裘。宜頒在笥之珍，以示維藩之寵。服之安燠，體我眷懷。</p>
<p class="style16">賜諸路知州職司等并總管鈐轄至使臣初冬衣襖敕書</p>
<p>敕馮潔己。王事靡盬，日月其除。屬霜露之戒寒，待衣裘而卒歲。宜加寵錫，以示眷懷。</p>
<p class="style16">賜諸路蕃官并溪洞蠻人初冬衣襖敕書</p>
<p>敕瞎氈。職在捍邊，志常面內。屬此嚴凝之候，宜均輕暖之恩。服我寵頒，益思忠報。</p>
<p class="style16">賜諸路屯駐駐泊就糧本城諸員寮等初冬衣襖都敕</p>
<p>敕汝等。久勤外服，屬戒祈寒。爰念捍城之勞，普均挾纊之惠。</p>
<p class="style16">西京應天禪院會聖宮修神御帳座畢功告遷諸神御祝文<span class="style7">元祐二年八月二日</span></p>
<p>頃詔有司，恭修幄座。暫安別殿，以作庶工。既匠事之告成，宜真游之來復。願垂昭鑒，及此良辰。</p>
<p class="style16">西京應天禪院會聖宮修神御帳座畢功奉安諸神御祝文<span class="style7">元祐二年八月二日</span></p>
<p>幄坐告成，允協歲時之吉；靈游永奠，復瞻天日之光。庶俾後人，仰蒙餘慶。</p>
<p class="style16">賜西南羅藩進奉敕書<span class="style7">元祐二年九月三日</span></p>
<p>敕。汝世為要服，時款塞垣。志慕華風，來修職貢。載惟忠恪，良用歎咨。</p>
</div>

<!-- end .main --></div>
<!-- end #main --></div>

</div>



</body></html>