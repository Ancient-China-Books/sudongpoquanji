<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡奏議集-卷十四</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>奏議集</h5>
　<span class="style9">卷十四</span>
<hr/>
<p class="style16">朝辭赴定州論事狀</p>
<p>元祐八年九月二十六日，端明殿學士兼翰林侍讀學士左朝奉郎新知定州蘇軾狀奏。右臣聞天下治亂，出於下情之通塞。至治之極，至於小民皆能自通。大亂之極，至於近臣不能自達。易曰：「天地交，泰。」其詞曰：「上下交而其志同。」又曰：「天地不交，否。」其詞曰：「上下不交，而天下無邦。」夫無邦者，亡國之謂也。上下不交，則雖有朝廷君臣，而亡國之形已具矣，可不畏哉！臣不敢復引衰世昏主之事，只如唐明皇，中興刑措之君也，而天寶之末，小人在位，下情不通，則鮮于仲通以二十萬人全軍陷沒於瀘南，明皇不知，馴致其事，至安祿山反，兵已過河，而明皇猶以爲忠臣。此無他，下情不通，耳目壅蔽，則其漸至於此也。</p>
<p>臣在經筵，數論此事，陛下爲政九年，除執政臺諫外，未嘗與群臣接，然天下不以爲非者，以爲垂簾之際，不得不爾也。今者祥除之後，聽政之初，當以通下情、除壅蔽爲急務。臣雖不肖，蒙陛下擢爲河北西路安撫使，沿邊重地，此爲首冠，臣當悉心論奏，陛下亦當垂意聽納。祖宗之法，邊帥當上殿面辭，而陛下獨以本任闕官，迎接人眾爲詞，降旨拒臣，不令上殿，此何義也？臣若伺侯上殿，不過更留十日，本任闕官，自有轉運使權攝，無所闕事。迎接人眾，不過更支十日糧，有何不可？而使聽政之初，將帥不得一面天顏而去，有識之士，皆謂陛下厭聞人言，意輕邊事，其兆見於此矣。</p>
<p>臣備位講讀，日侍帷幄，前後五年，可謂親近。方當戍邊，不得一見而行。況疏遠小臣，欲求自通，亦難矣。易曰：「天行健，君子以自強不息。」又曰：「帝出乎震，相見乎離。」夫聖人作而萬物睹，今陛下聽政之初，不行乘乾出震見離之道，廢祖宗臨遣將帥故事，而襲行垂簾不得已之政，此朝廷有識所以驚疑而憂慮也。臣不得上殿，於臣之私，別無利害，而於聽政之始，天下屬目之際，所損聖德不小。臣已於今月二十七日出門，非敢求登對，然臣始者本俟上殿，欲少效愚忠，今來不敢以不得對之故，便廢此言，惟陛下察臣誠心，少加採納。</p>
<p>古之聖人，將有爲也，必先處晦而觀明，處靜而觀動，則萬物之情，畢陳於前。不過數年，自然知利害之真，識邪正之實，然後應物而作，故作無不成。臣敢以小事譬之。夫操舟者，常患不見水道之曲折，而水濱之立觀者常見之。何則？操舟者身寄於動，而立觀者常靜故也。弈碁者勝負之形，雖國工有所未盡，而袖手旁觀者常盡之。何則？弈者有意於爭，而旁觀者無心故也。若人主常靜而無心，天下其執能欺之。漢景帝即位之初，首用鼂錯，更易法令，黜削諸候，遂成七國之變。景帝往來兩宮間，寒心者數月，終身不敢復言兵。武帝及位未幾，遂欲用兵鞭撻四夷，兵連禍結三十餘年，然後下哀痛詔，封宰相爲富民侯。臣以此知古者英睿之君，勇於立事，未有不悔者也。景帝之悔速，故變而復安，武帝之悔遲，故幾至於亂。雖遲速安危小異，然比之常靜無心，終始不悔如孝文帝者，不可同年而語矣。今陛下聖智絕人，春秋鼎盛。臣願虛心循理，一切未有所爲，默觀庶事之利害與群臣之邪正，以三年爲期。俟得利害之真，邪正之實，然後應物而作。使既作之後，天下無恨，陛下亦無悔，上下同享太平之利。則雖盡南山之竹，不足以紀聖功，兼三宗之壽，不足以報聖德。由此觀之，陛下之有爲，惟憂太早，不患稍遲，亦已明矣 。</p>
<p>臣又聞爲政如用藥，方今天下雖未大治，實無大病。古人云：「有病不治，常得中醫。」雖未能盡除小疾，然賢於誤服惡藥、覬萬一之利，而得不救之禍者遠矣。臣恐急進好利之臣，輒勸陛下輕有改變，故輒進此說，敢望陛下深信古語，且守中醫安穩萬全之策，勿爲惡藥所誤，實社稷宗廟之利，天下幸甚。臣不勝忘身憂國之心，冒死進言，謹錄奏聞，伏候敕旨。</p>
<p class="style16">乞降度牒修定州禁軍營房狀</p>
<p>元祐八年十月日，端明殿學士兼翰林侍讀學士左朝奉郎知定州蘇軾狀奏。臣伏見定州近歲軍政不嚴，邊備小弛，事不可悉數，請舉一二。如甲仗庫子軍人張全，一年之間，持仗入庫，前後盜銅鑼十二面，監官明知，並不申舉。又有帳設什物庫子軍人田平等，二年之間，盜帳設什物八百餘件，銀二百五十餘兩，恣意典賣。軍城寨人戶採斫禁山，開耕爲田，公然起稅，住坐者一百八十餘家。城中有開櫃坊人百餘戶，明出牌榜，召軍民賭博。若此之類，未易悉數。是致法令不行，禁軍日有逃亡，聚爲盜賊，民不安居。</p>
<p>臣到任以來，備見其事，然不欲驟行峻治，但因事行法，無所貸捨。其上件張全、田平等，皆以付獄按治。侵斫禁山人逐次舉覺，依法勘斷張德等九人。其多年侵耕已成永業者，別作擘劃處置，申樞密院次，開櫃坊人出榜，召人告捉。有王京等四十家，陳首改業，其餘並走出州界。軍民自此稍知有朝廷法令，逃軍衰少，賊盜亦稀。</p>
<p>臣近令所辟幕官李之儀、孫敏行遍往諸營點檢，據逐官回申，營房大段損壞，不庇風雨，非惟久不修葺，蓋是元初創造，材植怯弱，人工因循，多是兩椽小屋，偷地蓋造，椽柱腐爛，大半無瓦，一床一竈之外，轉動不得。之儀等又點檢得諸營軍號，例皆暗敝，妻子凍餒，十有五六。臣尋體問得，蓋是將校不法，乞取斂掠，坐放債負。身既不正，難以戢下，是致諸軍公然飲博踰濫。三事不禁，雖上禁軍無不貧困，輕生犯法，靡所不至。若不按發其太甚者，無以警眾革弊。已體量得雲翼指揮使孫貴，到營四個月，前後斂掠一十一度，計入己贓九十八貫八百文。已送司理院枷項根勘去訖。</p>
<p>臣既目睹偷弊，理合葺治犯法之人，絲毫無貸。即須恤其有無，同其苦樂。豈可身居大廈，而使士卒終年處於偷地破屋之中，上漏下濕，不安其家。輒已差將官李巽、錢春卿、劉世孫將帶人匠，遍詣諸營，逐一檢計合修去處，具合用材料人工，估見的確錢數。仍差本司準備勾當供奉官石異躬親再行覆檢到，除與逐將所檢合修營房間架材木等並同外，又據本官檢料到，更合修蓋營房一十六間，謹具畫一，奏聞如後。</p>
<p>一、河北第一將，檢計到本將下所管定州住營馬步禁軍八指揮，合行修蓋營房共四千一百一十七間，據合用材植物料紐估到，計使價錢一萬七千六百九貫六百八十文省。</p>
<p>一、河北第二將，檢計到本將下所管定州住營房馬步禁軍八指揮，合行修蓋營房共三千七百二十間，據合用材植物料紐估到，計使價錢一萬五千五貫二百八十一文省。</p>
<p>一、檢計到不隸將下所管定州營步軍振武第四十五指揮，合行修蓋營房一百一十八間，并合添井眼，據合用材植物料紐估到，計使價錢五百五十八貫一百六十七文省。</p>
<p>一、本司準備勾當供奉官石異檢料，更合修蓋第一、第二將下諸軍營房共一十六間，據合用材植物料紐估到，計使價錢七十四貫六百一十二文省。</p>
<p>右謹件如前。臣竊謂上件合用錢數，雖當破係省錢，又緣河北轉運司，近年財賦窘迫，必難支破。伏望聖慈，深念河朔爲諸路要重，而定武控扼強虜，又爲河北屏捍，所屯兵馬，理當加意葺治。其上件營房，不可不於今年秋冬便行修蓋。欲乞特出聖斷，支賜空名度牒一百七十一道，委本司召人出賣，一面置場和買材料，燒造磚瓦和雇人匠，節次不住修蓋施行。所有逐將及本司準備勾當官石異檢計至諸軍，合蓋營房間架材植物料等細數文狀四本，繳進在前。謹錄奏聞，伏候敕旨。</p>
<p>貼黃。勘會度牒每道見賣錢二百貫文，今來所乞上件度牒一百七十一道，係將前項檢計到的確物料錢數，契勘合用道數外，計剩錢五十二貫二百五十八文，欲乞就整支降。</p>
<p class="style16">乞增修弓箭社條約狀二首</p>
<p>元祐八年十一月十一日，端明殿學士兼翰林院侍讀學士左朝奉郎知定州蘇軾狀奏。臣切見北虜久和，河朔無事，沿邊諸郡軍政少弛，將驕卒惰，緩急恐不可用，武藝軍裝，皆不逮陜西、河東遠甚。雖據即目邊防事勢，三五年間必無警急，然居安慮危，有國之常備，事不素講，難以應猝。今者河朔沿邊諸軍，未嘗出征，終年坐食，理合富強。臣近遣所辟幕官李之儀、孫敏行親入諸營，按視曲折，審知禁軍大率貧窘，妻子赤露饑寒，十有六七，屋舍大壞，不庇風雨。體問其故，蓋是將校不肅，斂掠乞取，坐放債負，習以成風。將校既先違法不公，則軍政無緣修舉，所以軍人例皆飲博逾濫。三事不止，雖是禁軍，不免寒餓，既輕犯法，動輒逃亡，此豈久安之道？<span class="style7">貼黃。所謂軍政不修，皆有實狀，不敢一一奏聞。</span>臣自到任，漸次申嚴軍法，逃軍盜賊已覺衰少，年歲之間，庶革此風。然臣竊謂沿邊禁軍緩急終不可用，何也？驕惰既久，膽力耗憊，雖近戍短使，輒與妻孥泣別，被甲持兵，行數十里，即便喘汗。臣若嚴加訓練，晝夜勤習，馳驟坐作，使耐辛苦，則此聲先馳，北虜疑畏，或致生事。臣觀祖宗以來，沿邊要害屯聚重兵，止以壯國威而消敵謀，蓋所謂先聲後實，形格勢禁之道耳。若進取深入，交鋒兩陣，猶當雜用禁旅，至於平日保境備禦小寇，即須專用極邊土人，此古今不易之論也。</p>
<p>鼂錯與漢文帝畫備邊策，不過二事。其一曰徙遠方以實廣虛。其二曰制邊縣以備敵。寶元、慶曆中，趙元昊反。屯兵四十餘萬，招刺宣毅、保捷二十五萬人，皆不得其用，卒無成功。范仲淹、劉滬、种世衡等，專務整緝蕃漢熟戶弓箭手，所以封殖其家、砥厲其人者非一道。藩籬即成，賊來無所得，故元昊復臣。今河朔西路被邊州、軍，自澶淵講和以來，百姓自相團結爲弓箭社，不論家業高下，戶出一人，又自相推擇家資武藝眾所服者爲社頭、社副錄事，謂之頭目。帶弓而鋤，佩劍而樵，出入山坂，飲食長技與北虜同。私立賞罰，嚴於官府。分番巡邏，鋪屋相望，若透漏北賊及本土強盜不獲，其當番人皆有重罰，遇有緊急，擊鼓集眾，頃刻可致千人。器甲鞍馬，常若寇至，蓋親戚墳墓所在，人自爲戰，虜甚畏之。</p>
<p>體問得元豐二年，北界群賊一火，約二十餘人，在兩界首不住打劫爲患，久不敗獲。有北平軍大悲村本社頭目冉萬、冉昇及長行冉捷等，部領社人，與北賊鬥敵，趕趁捉殺，直至北界，地名北當山峪內，被冉萬射中賊頭徐德，冉捷趕上，斫獲首級，並冉昇亦斫到第二賊頭賈貴。本路保明申奏朝廷，並已於班行內安排。以此知弓箭社人戶驍勇敢戰，緩急可用。先朝名臣帥定州者，如韓琦、龐籍皆加意拊循其人，以爲爪牙耳目之用。而籍又增損其約束賞罰，奏得仁宗皇帝聖旨，見今具存。<span class="style7">貼黃。所有龐籍奏得聖旨，已具錄繳連在前。</span></p>
<p>昨於熙寧六年行保甲法，准當年十二月四日聖旨，強壯弓箭社並行廢罷。又至熙寧七年，再准正月十九日中書劄子聖旨，應兩地供輸人戶，除元有弓箭社強壯義勇之類，並依舊存留外，更不編排保甲。看詳上件兩次聖旨，除兩地供輸村分，方許依舊置弓箭社，其餘並合廢罷。雖有上件指揮，公私相承，元不廢罷。只是令弓箭社兩丁以上人戶兼充保甲，以致逐捕本界及化外盜賊，並皆驅使弓箭社人戶，向前用命捉殺。<span class="style7">貼黃。前項所奏元豐二年冉萬等捉殺北賊，係熙寧六年朝旨廢罷後，兼冉萬等不係兩地供輸，是合行廢罷地分人戶。</span>見今州縣委實全藉此等寅夜防托，顯見弓箭社實爲邊防要用，其勢決不可廢。但以兼充保甲之故，召集追呼，勞費失業。今雖名目具存，責其實用，不逮往日。</p>
<p>臣竊謂陜西、河東弓箭手，官給良田以備甲馬，今河朔沿邊弓箭社，皆是人戶祖業田產，官無絲毫之給，而捐軀捍邊，器甲鞍馬，與陜西、河東無異，苦樂相遼，未盡其用。近日霸州文安縣及真定府北寨，皆有北賊驚劫人戶，捕盜官吏，拱手相視，無如之何，以驗禁軍弓手，皆不得力。向使州縣逐處皆有弓箭社人戶致命盡力，則北賊豈敢輕犯邊寨如入無人之境？臣已戒飭本路將吏，申嚴賞罰，加意拊循其人去訖，輒復拾用龐籍舊奏約束，稍加增損，別立條目。欲乞朝廷立法，少賜優異，明設賞罰，以示懲勸。今已密切取會到本路極邊定、保兩州，安肅、廣信、順安三軍，邊面七縣一寨，內管自來團結弓箭社五百八十八村，六百五十一火，共計三萬一千四百一十一人。若朝廷以爲可行，立法之後，更敕將吏常加拊循，使三萬餘人分番晝夜巡邏，盜邊小寇，來即擒獲，不至忸怵以生戎心，而事皆循舊，無所改作，虜不疑畏，無由生事。有利無害，較然可見。謹具所乞立法事件，畫一如左。</p>
<p>一、看詳嘉祐四年龐籍起請已獲朝旨事件，除見可施行外，有當時事體與今來稍有不同，須至少有增損。今參詳至下項弓箭社人戶，但係久來團結地分，並依見今已行體例，不拘物產高下，丁口眾寡，並每戶選強壯一丁，充弓箭手。<span class="style7"></span></p>
<p>貼黃。高強人戶，與下等各出一丁，雖似不均，緣行之已久，下等人戶無詞。乞具一切仍舊，若上戶添差人數，即恐行法之初，人心不安。又緣保甲法，雖上戶亦止一丁，所以今來不敢增損。</p>
<p>每社置社長、社副、錄事各一名爲頭目，並選有物力或好人材事藝眾所推服者，方得差補。農事餘暇，委頭目常切提舉閱習武藝，務令精熟齊整，如無盜賊，非時不得勾集。</p>
<p>每社及百人以上，選少壯者三人，不滿百人者選二人，不滿五十人者選一人，充急腳子，並輪番一月一替。專令探報盜賊。如探報不實，及稽留後時，有誤捕捉者，並申官乞行嚴斷。</p>
<p>逐社各置鼓一面，如有事故及盜賊，並須聲鼓勾集。若尋常社內聲鼓不到者，每次罰錢一百。如社內一兩村共爲一火，地理稍遠，不聞鼓聲去處，即火急差急腳子勾喚。若強盜入村，聲鼓勾喚不到，及到而不入賊者，並罰錢三貫。如三經罰錢一百，一經罰錢三貫，而各再犯者，並送所屬嚴斷。</p>
<p>如能捉獲強盜一名，除依條支賞外，更支錢二十貫。如兩次捉獲，依前支賞外，仍與免戶下一年差徭。如三次以上，更免一年。無差徭可免者，各更支錢十貫折充。如獲竊盜一名，除依條支賞外，更支錢二貫。以上錢，用社內罰錢充，如不足，並社眾拘備。</p>
<p>逐社各人，置弓一張、箭三十隻、刀一口。內單丁及貧不及辦者，許置槍及捍棒一條。內一件不足者，罰錢五百。弓箭不堪施放，器械雖有而不精，並罰錢二百。若全然不置者，即申送所屬，乞行勘斷。</p>
<p>逐社每夜輪差一十人，於地分內往來巡覷，仍本縣每季給曆一道，委本社頭目抄上，當巡人姓名有不到者，罰錢二百。如本地分失賊，其當巡人委本社監勒依條限捕捉。限滿不獲，送官量事行遣。其所給曆，除每季納換及知佐下鄉因便點檢外，不得非時取索。</p>
<p>弓箭社人戶，遇出入經宿以上，須告報本社頭目及鄰近同保之人，違者罰錢三百文。</p>
<p>社內遇捉殺賊盜，因鬥致死，除依條官給絹外，更給錢一十貫付其家，被傷重者減半，並以係省錢充。</p>
<p>社內所納罰錢，令社長等同共封記主管，須遇社會合行酬賞者，方得對眾支給破使，即不得衷私別作支用。</p>
<p>社內遇豐熟年，只得春秋二社聚會，因便點集器械，非時不得亂有糾集搔擾。</p>
<p>已上並是龐籍起請已獲朝旨事件。自熙寧六年聖旨廢罷，後來民間依舊衷私施行，今參詳增損修定。</p>
<p>一、弓箭社人戶，爲與強虜爲鄰，各自守護骨肉墳墓，曉夜不住巡邏探伺。以此巡檢縣尉，全籍此人爲耳目肘臂之用。每遇冬教，內有本社弓箭人戶見係保甲人數者，即須勾上一月教閱。其稱捕盜，官司不敢放心，以致化外賊盜，既知逐社人戶勾上，村堡空虛，即皆生心窺伺，公私憂恐。又人戶勾集彌月，諸般費用不少，深爲患苦。臣竊謂保甲人戶，每年冬教，本爲恐其因循，武藝生疏，緩急難用。今來弓箭社人戶既處邊塞，與北人氣俗相似，以戰鬥爲生，寢食起居，不釋弓馬，出入守望，常帶器械，其勢無由生疏。欲乞應弓箭人戶，今後更不充保甲，仍免冬教，<span class="style7">貼黃。保甲法：須是主戶兩丁以上方始差充，其弓箭社一丁以上並差即無。已充保甲而不充弓箭社人戶者，今來所乞本社內人戶，更不充保甲，只是減罷重疊虛名，即非幸免。</span>顯無妨礙。而使人戶稍免無益之費，專心守禦，又免教集之月，村堡空虛以生戎心，公私安枕，爲利不淺。其減罷保正長，並卻令充本社守闕頭目。</p>
<p>一、弓箭社人戶，既任透漏失賊之責，動輒罰錢科罪及均出賞錢，顯見與其餘人戶苦樂不同，理合稍加優異。欲乞應弓箭社人戶，並免兩稅折變科配。今已取會到本路州、軍所免折科錢物數目，比之和買價例，每歲剩費錢七千九百九十八貫五十六文，所獲精銳可用民兵三萬餘人，費小利大，可行無疑。</p>
<p>一、弓箭社頭目，並是鄉村有物力心膽之人，責以齊眾保境，亦須別加旌勸。欲乞立定年限，每勾當及三年，如無透漏及私罪情重者，委本縣令佐及捕盜官保明申安撫司給與公據，公罪杖以下聽贖。又及三年無上件過犯，仍與保明給公據，與免本戶差徭。內別有功勞者，委自安撫司相度。如委是卓然顯效，雖未及上件年限，亦與比類施行。若更有大段勞績，難以常格論賞者，即委自本司奏乞錄用。</p>
<p>一、弓箭社地分，本係人戶私下情願，自相團結。皆是緣邊之人眾共相約要害防托之處，行之已久，北虜不疑。所以龐籍奏請，並是因舊略加約束。今來不可更有移易地分及增添團結去處，永遠只以今來所管五百八十八村爲定。所貴事事循舊，不至張皇。事如本地分內人戶分煙析生，即各據戶眼定差，或外來人戶典買到本社田地，亦許收入差充弓箭社戶。若兩處有田產者，不得緣此帶免別處折變，委所屬官司常切覺察。</p>
<p>貼黃。弓箭社五百八十八村，內有八十九村，係兩地供輸人戶。勘會上件人戶，元是有些小虛名稅賦，自來北界差人過來計會本縣收眾戶抱腳供輸，其人戶並是一心捍邊可信之人。切慮朝廷欲知其實。</p>
<p>一、今來既立法整齊弓箭社人戶及免冬教，即須委自安撫司逐時差官按視，內有武藝膽力出眾之人，即須與例物激賞，不惟使人戶競勸，亦所以致朝廷及將帥恩意，緩急易爲驅使。今取會到轄下兩州三軍弓箭社人戶兼充保甲者，每年冬教按賞，合用錢一千五百八十二貫七百八十八文。今來既免冬教，即保甲司卻合出備上件錢數，與安撫司爲上件激賞之用。但人數既多，上件錢數微少，支用不足，欲乞每年破五千貫。除上件錢數外，其餘並以本路回易庫見在錢帖支。</p>
<p>右謹件如前。臣竊見西山之下，定、保之間，山開川平，無陂塘之險，澶淵之役，虜自是入寇。見今本路只有戰兵二萬五千九百餘人，分屯八州、軍，若有警急，尚不足於守，而況戰乎？論者或以保甲之眾緩急可恃。臣竊謂保甲皆齊民也，集教止是一月，武藝無緣精熟，又平時無絲毫之利有得於官，每歲所獲按賞例物，不償集教一月之費，一旦驅之於戰守死地，恐未可保。惟弓箭社人戶，所處皆必爭之地，世世相傳，結髮與虜戰。若朝廷許依臣所乞，少有以優免其人，既免折科，間復贖罪免役，歲以五十緡賞其大異者，深致朝廷將帥恩意。則此三萬餘人，真久遠可恃者也。今錄白到嘉祐四年龐籍奏獲聖旨事件，兼取會到本路兩州三軍弓箭社火人數，及免折科每年和買費用錢數，並免冬教所省按賞例物數目，繳連在前，仍畫到地圖一面，帖出接連邊面，及逐社住坐去處，隨狀進呈。伏望聖慈詳酌施行。謹錄奏聞，伏候敕旨。</p>
<p>貼黃。所乞免折科卻行和買剩費錢七千九百九十八貫五十六文，所乞以回易庫錢貼支保甲，按賞錢爲五千貫，令安撫司支用計費錢三千四百一十七貫二百一十二文，共計錢一萬一千四百一十五貫二百六十八文。所乞至微，恐不贍於用，未足以起士氣，但臣不敢多乞耳。若朝廷深念北邊事大，此三萬餘人，久遠必大段得力，更賜擘畫錢物應副成就，或於近裏州軍趲那寬剩免役六色錢，與本路被邊州軍添雇諸色役人。其弓箭社人戶，並與免役。則人情翕然歸戴，願效死而不可得矣。更乞朝廷詳酌。又今來所乞事件，先已密切下本路近地州軍官吏，相度利害，尋皆供到有利無害，經久可行，保明文狀在本司訖。</p>
<p class="style16">又</p>
<p>元祐八年十一月日，端明殿學士兼翰林侍讀學士左朝奉郎知定州蘇軾狀奏。右臣近奏乞修完極邊弓箭社條約，已詳具利害，於今月十一日入遞去訖。臣自到任以來，不住令主管衙前引到北人訪問事宜，雖虛實難明，然前後參驗，亦可見其略。大抵北虜近歲多爲小國達靼、术保之類所叛，破軍殺將非一。近據北人契丹四哥探報，北界爲差發兵馬及人戶家丁往招州以來，收殺术保等國，及爲近年不熟，是致朔、易、武州皆有強賊。兼燕京東北白浮圖碇東惡山內有強賊一火，約百五十人，不住打劫。及又據北平軍申據勾當事人李堅等，體探得北界昨差往西北路去者兵士并並百姓等，近有逃背落草四十餘人，馬二十疋，見在狼山西頭君市等村乞食，竊慮來南界別作過犯。雖未見的實，然去歲之冬，霸州文安縣被北賊殺人劫物，朝廷已知其詳，及真定府北寨於去年八月、今年二月兩次被北賊群眾打劫。近又訪聞代州胡谷寨莎泉堡有北賊六七十人，劫掠本堡居人財物，殺傷弓箭手及婦女七八人，及至捕盜官會，北賊已去，臨去說與鋪兵：「我只在你地分裏，待更來打赤岸村。」<span class="style7">貼黃。本路副總管王光祖，有男，見任胡谷寨主。家書報光祖，臣所以備知其詳。</span>以此數事參驗，顯見北虜見今兵困於小國，調發頻併，民不堪命，聚爲盜賊。雖鄰境多故，實中國之利，必無渝盟之憂，然盜賊充斥，彼自不能制，其餘波末流，必延及吾境。若邊臣坐觀，不先事設備，則邊民無由安居，亦恐更生意外之患。若督迫捕盜賊官吏帶領兵甲，曉夜出入巡邏，則賊未必獲，而居民先受其擾，又或緣此引惹生事。臣再三思慮，惟有整葺弓箭社一事，名不張皇，其實可用。若早獲朝旨施行，令臣更加意拊循激勵，其人決可使，北賊望風知畏，不敢於地分內作過。伏乞聖明特賜詳酌，檢會前奏，早降指揮。謹錄奏聞，伏候敕旨。</p>
<p class="style16">乞減價糶常平米賑濟狀</p>
<p>紹聖元年正月日，端明殿學士兼翰林侍讀學士左朝奉郎知定州蘇軾狀奏。勘會元祐八年，河北諸路並係災傷，內定州一路，雖只是雨水爲害，然其實亦及五分以上。只緣有司出納之吝，不與盡實檢放，秋稅內定州只放二分。自臣到任後，累有人戶披訴乞倚閣，又緣已過條限，致難施行。今體問得春夏之交，人戶委是闕食，既非河水災傷，即每事只依編敕指揮，欲坐觀不救，恐非朝廷仁聖本意。</p>
<p>臣欲便將常平斛斗借貸，雖已有成法，不煩奏請。又體問得河北沿邊人戶，爲見朝廷昔年遣使賑濟，不問人戶高下，願與不願借請，一例散貸，後來節次倚閣放免。以此愚民生心僥倖，每有借貸，例不肯及時還納，多是拖欠，指望倚閣放免。既煩鞭撻追呼，使吏卒因緣爲姦，畢竟不免失陷官物。兼約度得本州自第四等以下，每戶貸兩石，官破十萬石，不過濟得五萬戶。人戶請納，耗費房店宿食，不過得一石五斗，入口未必能濟活一家，而五萬戶之外，人戶更不沾惠，鞭撻驅催，若得健吏，亦不過收得十七，其失陷三萬石可必也。又欲抄劄饑貧，奏乞法外賑濟，不惟所費浩大，有出無收，而此聲一布，饑貧雲集，盜賊疾疫，客主俱斃。又況准條，邊郡不得聚集饑民。以上二事，既皆不便，只有依條將常平斛斗依價出糶，即官司簡便，不勞抄劄勘會給納煩費，但得數萬石斛斗在市，自然壓下物價，境內百姓，人人受賜，古今之法，莫良於此。但以本州見管常平米二十七萬餘石，每斗袞紐到元本一百四文，比在市實直尚多二十二文，以此無人收糴。若不別作奏請，專守本條，不與減價出糶，深恐今年春夏新陳不接之際，必致大段流殍。</p>
<p>伏望聖慈湣念，比之本州，將十萬石常平米依條借貸，必須陷失三萬餘石，非惟所給不廣，而給納驅催之弊亦多，特許將本路諸州軍見管常平米，契勘在市實直，知委是價高，出糶不行，即許每斗於袞紐價錢上減錢出糶，不得減過十分之二，仍給與貧民曆頭，令每日零買，不得令近上人戶頓買興販，仍限不得糶過本州縣見管常平數目三分之一。約度定州合糶得九萬石，若每斗各減錢十分之二，即本州紐計虧元本官錢一萬八千七十二貫文。比之借貸失陷，猶爲省費，而本州裏外出九萬石米在市，則一境生靈，皆荷聖恩全活。又卻得錢準備將來豐熟物賤，卻行收糴，兼利農末，爲惠不小者。右伏乞朝廷詳酌，早賜施行。如以爲便，即乞行下本司約束，覺察轄下官吏，所貴人霑實惠。謹錄奏聞，伏候敕旨。</p>
<p>貼黃。契勘在市米價日長，正是二月間，合行出糶。伏乞速賜指揮，入急遞行下。</p>
<p class="style16">乞將損弱米貸與上戶令賑濟佃客狀</p>
<p>紹聖元年二月日，端明殿學士兼翰林侍讀學士左朝奉郎知定州蘇軾狀奏。右臣契勘本路州軍災傷闕食人戶，雖已奏準朝旨，於法外減價出糶常平白米賑濟。訪聞民間闕乏，少得見錢糴買，尚有饑困之人。今點檢得定州省倉，有專副杲榮、趙昇界熙寧八年糴到軍糧白米，及專副梁儉、劉受界元豐三年米，皆爲年深夾雜損弱，不堪就整充廂軍人糧支遣，每月只充廂軍次米帶支。今契勘得逐次止帶支五百石，比至支絕，更須三五年間，顯見轉至陳惡。兼聞本州管下村坊客戶，見今實闕餱糧，其上等人戶，雖各有田業，緣值災傷，亦甚闕食，難以賑濟。況客戶乃主戶之本，若客戶闕食流散，主戶亦須荒廢田土矣。今相度，欲望朝廷詳酌，特降指揮下定州，將兩界見在陳損白米二萬餘石，分給借貸與鄉村第一等第二等主戶喫用。令上件兩等人戶，據客戶人數，不限石斗，依此保借。候向去豐熟日，依元糴例並令送納十分好白米入官。不惟乘此饑年，人戶闕食，優加賑濟，又使官中卻得新好白米充軍糧支遣，及免年深轉至損壞，盡爲土壤。如以爲便，即乞速賜指揮行下。謹錄奏聞，伏候敕旨。</p>
<p>貼黃。今來已是春深，正當春夏青黃不交之際。可以發脫上件陳米斛斗，公私俱便。若失此時，則人戶必不願請，不免守支積年化爲糞壤。乞斷自朝廷，早賜指揮，入急遞行下。更不下有司往復勘會。今來所乞借貸，皆是臣與官吏體問上戶，願得此米以濟佃戶，將來必無失陷，與尋常賑貸一例支與貧下戶人催納費力事體不同。乞早賜行下。</p>
<p class="style16">乞降度牒修北嶽廟狀</p>
<p>紹聖元年三月日，端明殿學士兼翰林侍讀學士左朝奉郎知定州蘇軾狀奏。右臣伏見定州曲陽縣北嶽安天元聖帝廟，建造年深，屋宇頹弊。自熙寧間，因守臣薛向奏請，止曾完葺正殿，自餘諸殿及廊廡門宇墻垣，久已疏漏破損。前後累有守臣監司奏陳乞給賜錢，或降度牒修完。皆準省符，止令依條以施利錢物充用。緣近歲民間屢值災歉，施利微薄，只了得遞年逐旋些小修補。後來劉奉世又乞依薛向例，於安撫司回易息錢內支錢三千貫，助修嶽廟，亦不蒙朝廷允許。深慮摧壞日多，爲費滋大。今據定州申檢計到合用工料價錢三千三百餘貫，乞降空名度牒一十五道，賣錢支用。如朝廷不許降度牒，即本廟有銀器一千三百餘兩，別無使用，欲乞依令出賣，收買材植。臣契勘上件銀器，元係朝廷給賜以備供神之物，若行出賣，恐於事體有損，況所費錢數不多，欲望聖慈特依定州所乞數目，給降度牒，付本州出賣，應副修造。庶得廟宇稍完，不致破壞。仍令本州通判兩員更互到彼提舉催促，務要早令了畢，上副朝廷崇奉之意。謹錄奏聞，伏候敕旨。</p>
<p>貼黃。臣伏以朝廷崇奉五嶽，禮極嚴備，凡有祈禱，多獲感應。今北嶽廟見弊陋，理當完葺，蓋所用度牒道數至少。伏望特賜指揮施行，庶稱朝廷尊事嶽廟之意。</p>
</div>

<!-- end .main --></div>
<!-- end #main --></div>

</div>



</body></html>