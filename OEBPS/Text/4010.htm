<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡奏議集-卷十</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>奏議集</h5>
　<span class="style9">卷十</span>
<hr/>
<p class="style16">申省論八丈溝利害狀二首</p>
<p>元祐六年九月日，龍圖閣學士左朝奉郎知潁州蘇軾狀申。右軾今看詳前件李義修所陳劃一事件，內三件係欲開太康縣枯河，及開陳州明河，並不涉潁州地分，無由相度可否利害。外有一件：「欲乞自下蔡縣界以東，江陂鎮以西，地頗卑下之處，難為開淘者，平地築岸。如汴河，例不納眾流，免致溝中滿溢橫出之患，所是田間橫貫溝港，兩下自有歸頭去處，間或於要會處如次河口之類，可置斗門，遇田間有積水，臨時啟閉，甚無妨也。」軾今看詳，八丈溝首尾有橫貫大小溝瀆極多，並係自來地勢南傾，流入潁河，別無兩下歸頭去處。遇夏秋漲溢，雖至小者，亦有無窮之水。雖下愚人亦知其不可塞，今義修乃欲築岸如汴河，不納眾流，顯是大段狂妄。又一件云：「八丈溝首尾三百餘里，當往來道路，豈能盡致橋梁，欲乞於合該縣鎮濟要去處，創立津渡，小立課額，積久，少助堤岸之費。」軾今看詳，議者欲興大役，勞力費國，公私洶洶，未見其可。而義修先欲置津渡，立課額，以網小利，所見猥下，無足觀採。其餘議論雖多，並只是羅提刑、李密學意度，更加枝蔓粉飾，附會其說而已，別無可考論。其八丈溝利害，軾見子細相驗，打量地勢，具的確事件申奏次，謹具申尚書省。謹狀。</p>
<p class="style16">又</p>
<p>元祐六年九月日，龍圖閣學士左朝奉郎知潁州蘇軾狀申。右軾體訪得萬壽、汝陰、潁上三縣，惟有古陂塘，頃畝不少，見今皆為民田，或已起移為永業，或租佃耕種，動皆五六十年以上，與產業無異。若一旦收取，盡為陂塘，則三縣之民，失業者眾，人情騷動，為害不小。看詳陳州水患，本緣羅朝散於府界疏通積水所致。今來進士皇維清，既知修復陂塘可以弭橫流之患，何不乞於府界元有積水久來不堪耕種之地，多作陂塘。不惟所占田地元係積水占壓之處，人戶別無詞說，兼亦陂塘既修之後，陳州水患自然衰減，更不消糜弊公私，開三百五十四里溝渠。今來維清既欲依羅朝散擘畫，起夫十八萬人，用錢米三十七萬貫石，開溝之後，又別奪萬壽等三縣農民產業，不知凡幾千百頃，又別破人夫錢米以興陂塘，是附會羅朝散議論，有害無利，必難施行。軾自承領得上件省司文字，訪聞得民間，已稍驚疑，若更行下，逐縣勘會古陂頃畝及起稅請佃年月，則三縣農民必大驚擾。其事既決難施行，所以更不敢行下勘會。其李密學、羅朝散等所欲會議利害，軾見行相驗，別具利害申奏次，謹具申尚書省。謹狀。</p>
<p class="style16">奏論八丈溝不可開狀</p>
<p>元祐六年十月日，龍圖閣學士左朝奉郎知潁州蘇軾狀奏。臣先奉朝旨，令知陳州李承之、府界提刑羅適、都水監所差官及本路提刑、轉運司，至潁州與臣會議開八丈溝利害。臣以到任之初，未知利害之詳，難以會議，尋申尚書省乞指揮逐官，未得前來候到任，見得的確利害，別具申省，方可指揮逐官前來會議。進呈，奉聖旨依所乞。臣今來到任已兩月，體問得潁州境內諸水，但遇淮水漲溢，潁河下口壅遏不行，則皆橫流為害，下冒田廬，上逼城廓，歷旬彌月，不減尺寸。但淮水朝落，則潁河暮退，數日之間，千溝百港，一時收縮。以此驗之，若淮水不漲，則一潁河泄之足矣。若淮不免漲，則雖復旁開百溝，亦須下入於淮，淮水一漲，百溝皆壅，無益於事，而況一八丈溝乎？<span class="style7">貼黃。據崔公度狀稱，取到壽州浮橋司狀，照驗得昨來五六月間，陳、潁州大水之時，淮水比常年大小顯見，自是諸河泛漲，積水為害，並不干淮水之事。看詳崔公度所言，顯是只將是年淮水偶然不大，便定永遠利害，未委崔公度如何保得今後淮水與諸河水永不一時皆漲乎？又，臣問得淮、潁間農民父老，若淮水小，則陳、潁諸河永無漲溢之理。公度所言，必非實事。</span>且陳之積水，非陳之舊也。乃是羅適創引府界積水以為陳患。今又欲移之於潁，縱使朝廷恤陳而不恤潁，欲使潁人代陳受患，則彼此均是王民，臣亦不敢深訴。但恐潁州已被淮水逆流之患，而陳州但受府界下流之災，若上下水併在潁州，則潁之受患，必倍於陳，田廬城郭，官私皆被其害，恐非朝廷之本意也。又況潁州北高南下，今潁河行於南，八丈溝行於北，諸溝水遠者數百里，近者五七十里，皆自北瀉下，貫八丈溝而南，其勢皆可以奪併溝水，入於潁河。其間二水最大，一名次河，一名江陂，水道深闊，勢若建瓴，南傾入潁河。而羅適欲以八丈溝奪併而東，此猶欲用五丈河奪汴河，雖至愚知其不可。而羅適與臣書，乃云：「若疑之，只塞次河、江陂，勿令南流可也，何足為慮。」雖兒童之見，不至於此。縱使臣愚暗，全不曉事，與適相附會以興大役，雖復起夫百萬，糜費錢米至巨萬億，亦無由成，而況十八萬人與三十七萬貫石乎？</p>
<p>臣歷觀數年以來諸人議論，胡宗愈、羅適、崔公度、李承之以為可開，曾肇、陸佃、朱勃以為不可開，然皆不曾差壕寨用水平打量，見地形的實高下丈尺，是致臆度利害，口爭勝負，久而不決。臣已選差教練使史昱等，令管押壕寨，自蔡口至淮上，計會本州逐縣官吏，子細打量，每二十五步立一竿，每竿用水平量見高下尺寸，凡五千八百一十一竿，然後地面高下、溝身深淺、淮之漲水高低、溝之下口有無壅遏，可得而見也。並取到逐縣官吏，保明文狀訖，所有逐竿細帳，見在本州使案收管，更不敢上瀆聖聽，只具史昱等相驗到逐節事狀，繳連申奏，並略具下項要切利害。</p>
<p>一、臣到任之初，便取問得汝陰、萬壽、潁上三縣官吏文狀稱，羅適、崔公度當初相度八丈溝時，只是經馬行過，不曾差壕寨用水平打量地面高下，是實。切詳適等建議，起夫一十八萬人，用錢米三十七萬貫石，元不知地面高下，未委如何見得利害可否，及如何計料得夫功錢糧數目，顯是全然疏謬。<span class="style7">貼黃。羅適計料八丈溝要開深一丈，而汝陽縣官吏，只計料八尺。適亦不知，據數申上，其疏謬例皆如此。</span>兼看詳羅適所上文字，稱：「八丈溝上口岸至水面，直深二丈五尺，至黃堆口與淮水面，約直深十丈有畸，即是陳州水面下比壽州淮河水面高七丈五尺。」又云：「淮水面約闊二十餘里。」又云：「淮水大漲，不過四丈。」適只以此，便定八丈溝無壅遏。臣竊詳適若曾用水平打量，見的實丈尺，必不謂之約量，顯是臆度，高下難為憑信。今據史昱等打量，自蔡口至黃堆口至淮上溜分丈尺，及驗得每年淮水漲痕高下，將溜分折除外，尚有漲水八尺五寸，折除不盡，其勢必須從八丈溝內逆流而上，行三百里，與地面平而後止。顯見將來八丈溝遇淮水漲大時，臨到淮三百里內，壅遏不行。二水相值，橫流於數百里間，但五七日不退，則潁州苗稼無遺類矣。羅適云：「淮水面闊二十餘里。」今量闊處，不過三里。適又云：「淮水漲不過四丈。」今驗得漲痕五丈三尺。適又云：「黃堆口至淮面直深十丈有畸。」今量得四丈五尺。三事皆虛，乃是適意欲淮面之闊與溜分之多，則以意增之，欲漲水之小，則以意減之。此皆有實狀，不可移易，適猶以意增損；其他利害不見於目前者，適固不肯以實言也。</p>
<p>一、江陂、次河深闊高下丈尺，其勢必奪八丈溝水，南入潁河及其餘溝水，如泥溝、瓦溝之類，皆可以回奪八丈溝，不令東流。實狀已具史昱等狀內。臣體驗得每年潁河漲溢水痕，直至州城門腳下，公私危懼。若八丈溝不能東流，卻為次河、江陂等水所奪，南入潁河，則是潁河於常年分外，更受陳州一帶積水，稍加數尺，必為州城深患。而羅適、胡宗愈等皆云：「自天地有水已來，萬折必東，必無回奪之理。」既云「萬折必東」，則是水有時而行於西南北，但卒歸於東耳，非謂不折而常東也。水之就下，兒童知之，適等不必其就下而必其常東，此豈足信哉！適又云：「方水漲時，潁河亦自漲滿，不能受水，則次河、江陂安能奪八丈溝而南？」臣謂八丈溝比潁河大小不相侔，八丈溝必常先潁河而漲，後潁河而落。方潁河之不受水也，則八丈溝已先漲矣，安能奪諸溝而東？及八丈溝稍落而能行水，則潁河已先落矣，安得不奪八丈溝而南？此必然之理也。</p>
<p>一、據史昱等打量到羅適回易八丈溝，創開六處，計取民田二十七頃八畝，合給還價錢，或係官田地，雖數目不多，而羅適未曾計入錢糧數內。又看驗得地性疏惡，合用梢樁，土薄水淺，地脈沮洳，開未及元料丈尺間，必有水泉，又難為倒填，車水興功，兼地形高下不等，而溝底須合取令慢平，溝身既深，溝面隨闊，則適所計料，全未是實數。其一十八萬人夫及三十七萬貫石錢米，必是使用不足。</p>
<p>右八丈溝利害大略，具上件三事，其餘更有不便事節，未易悉數，兼已略見於本路轉運判官朱勃申省狀內。及考之前史，鄧艾本為陳、潁間田良水少而開八丈溝，正與今日厭水患多之意不同，勃已論之詳矣。伏望聖慈指揮，將朱勃申狀與臣所奏，一處看詳，即見八丈溝不可開事理實狀，了然明白。乞早賜果決不開指揮，以安潁、壽之間百姓驚疑之心，不勝區區。謹錄奏聞，伏候敕旨。</p>
<p>貼黃。胡宗愈、羅適等皆言八丈溝成，恐商賈舟船不復過潁州，故州城裏居民豪戶妄生異議。今勘會蔡河水漲，每年中無一兩月，其餘月分，皆係水小。據羅適圖序云：八丈溝上口岸去蔡河水面二丈五尺，而八丈溝止於地面上開深八尺，除大水漲時，溝口方與蔡河相通，至水落時，溝口去蔡河水面乃高一丈七尺，潁人何緣過憂舟船不入城下？顯是巧說，厚誣潁人，以伸其私意。</p>
<p class="style16">奏淮南閉糴狀二首</p>
<p>元祐六年十一月日，龍圖閣學士左朝奉郎知潁州蘇軾狀奏。據汝陰縣百姓朱憲狀，伏為今年旱傷，稻苗全無，往淮南糴得晚稻一十六石，於九月二十八日到固始縣朱臯鎮，有望河欄頭所由等欄住憲稻種，不肯放過河來，當時寄在陳二郎鋪內。當來榜內只說欄截糴場粳米不得過淮河，並不曾聲說欄截稻種。今來不甘被望河欄頭所由等欄截稻種，有誤向春布種，申乞施行。」臣尋備錄朱憲狀及檢坐敕條，牒淮南路監司及光州固始縣并朱臯鎮等處請依條放行斛斗，不得欄截，至今未有施行回報。兼體問得本州今年係秋田災傷，檢放稅賦，百姓例闕穀種，見今在市絕少斛斗，米價翔貴，本州見闕軍糧，亦是貴價收糴不行。尋勾到斛斗行人楊佶等，取問在市少米因依。其楊佶等供狀稱，問得船車客旅等稱說，是淮南官場收糴，出立賞錢，不得津般粳米過淮南界，是致在市少米。須至奏乞指揮者。右檢會編敕，諸興販斛斗，雖遇災傷，官司不得禁止。又條諸興販斛斗及以柴炭草木博糴糧食者，並免納力勝稅錢，注云舊收稅處依舊，即災傷地分，雖有舊例亦免。臣頃在杭州，親見秀州等處為官糴上供粳米違條，禁止販賣，及災傷地分，並不依條免納力勝稅錢，於官並無所益，依舊收糴不行，徒使百姓驚疑，各務藏蓄斛斗，不肯出糶，致餓損人戶，為害不少。今來淮南官吏又襲此流弊，違條立賞，行閉糴之政，致本州城市闕米，農民闕種。若非朝廷嚴賜指揮，即人戶必致失所。伏乞備錄臣奏及開坐敕條，指揮淮西轉運、提刑司，行下逐州縣，不得更似日前違條，禁止興販斛斗過淮。並勘會轄下，如係災傷地分，不得違條收納米穀力勝稅錢。所貴逐路官司，稍獲均濟。仍乞速賜行下，使災傷農民早行耕種。謹錄奏聞，伏候敕旨。</p>
<p class="style16">又</p>
<p>元祐六年十一月日，龍圖閣學士左朝奉郎知潁州蘇軾狀奏。臣近為光州固始縣朱臯鎮官吏違條，禁止本州汝陰縣百姓朱憲收糴稻種，不令過淮。及取到行人楊佶等狀稱，是淮南官場糴米立賞，禁止米斛過淮，致本州收糴軍糧不行，及農民闕種，城市闕食。已具事由聞奏，乞嚴賜指揮淮南監司，不得違條禁止販賣米斛。仍乞勘會，如係災傷地分，不得違條收五穀力勝去訖，仍已令本州一面移牒淮南提轉及光州固始縣朱臯鎮等處，放行斛斗。其提轉州縣並不回報依應施行，惟朱臯鎮官吏坐到本州縣牒：「所準淮南西路提刑司指揮出榜云，如有細民過渡，回軍米斛，不滿一碩，即勒白日任便渡載外，有一碩以上，滿一席者，並仰地分捉拽赴官，依法施行。犯人備賞錢一貫，每一席加賞錢一貫。若或夜間過渡一碩以下，犯人出賞錢一貫，每一席加一貫。其所捉到米數，卻勾欄前來，於本縣元糴處出糶。若係他人捉到，其經歷地分勾當人，並勾追勘斷。以此致本鎮不敢放過米斛。」又於今月十五日，據汝陰縣百姓楊懷狀：「為本莊不熟，遂典田土得錢，於淮南收糴到納稅及供家喫用米四碩，被朱臯鎮立賞勾欄，不令過淮。」臣又親自體問得本州寄居官戶，皆言：「有田在光州界內，今年為潁州米貴，各令人於本莊取米納稅供家，並被本處官司立賞禁止，不放前來。」切詳逐州、縣、鎮，若非監司公然違背朝廷敕條，明出榜示，禁絕累路糇糧，即逐處官吏，亦未敢似此肆行乖戾之政。須至再奏乞賜指揮者。右臣竊見近年諸路監司，每遇米貴，多是違條立賞閉糴，驚動人戶，激成災傷之勢。熙寧中，張靚、沈起首行此事，至浙中餓死百餘萬人。臣任杭州日，累乞朝廷指揮，亦蒙施行。今來淮西提刑，既欲收糴官米，自合依市直立定優價，則人戶豈有不赴官中賣之理？今乃明出榜示，嚴刑重賞，令人捉拽勾欄收糴，顯是強買人物，為國斂怨，無甚如此。況提刑司明知編敕：「雖遇災傷，不得禁止販賣斛斗」，乃敢公出榜示，立賞禁絕，淮南、京西均是王民，而獨絕其糇糧，禁其布種，以至官戶本家莊課，亦不得般取喫用，違法害物，未之前聞。其逐州、縣、鎮官吏，亦明知有上條及臣已坐條關牒，並不施行，寧違朝廷編敕條貫，不敢違監司乖戾指揮。伏望聖慈詳酌，早賜取問施行，少免官吏恣行，農民無告。謹錄奏聞，伏候敕旨。</p>
<p class="style16">乞賜度牒糴斛斗準備賑濟淮浙流民狀</p>
<p>元祐六年十二月二十五日，龍圖閣學士左朝奉郎知潁州蘇軾狀奏。臣近因出城市中，時有挾挈繈褓如流民者。問之，皆云自壽州來。尋取問得城門守把者，亦云時有此色人，見淮西提刑司出榜立賞，不許米斛過淮北。因此體問得士人南來者，皆云：今秋廬、濠、壽等州皆饑，見今農民已食榆皮，及用糠麩雜馬齒莧煮食。兼壽州盜賊已漸昌熾，安豐縣木場鎮打劫施助教家，霍丘縣善鄉鎮打劫謝解元家，六安縣故鎮打劫魏家，賊徒皆十餘人，或云二三十人，頗有騎馬者，器仗甚備。每處贓皆數千貫，申報官司，多不盡實，亦有不申報者。兼潁州界亦有惡賊尹遇、陳興子、鄭饒、李松等數人，皆老姦逋寇，私立名號，與官吏鬥敵，方欲結集，規相應和。近日雖已敗獲，深恐淮南群盜不止，流入潁州河界，縱不能為大害，但饑民附之，徒黨稍眾，如王沖、管三之流，便不易捕獲。臣又聞淮南自秋至今，雨雪不足，麥熟不熟，蓋未可知，若麥不熟，必大有饑民。浙西、江東既非豐熟地分，勢必流徙北來，則潁州首被其患。若流民至潁，而官無以濟之，則橫屍布路，盜賊群起，必然之勢也。所以須至先事奏乞。若至時元無此事，臣不敢避張皇過當之罪，若隱而不言，倉卒無備，別成意外之虞，其罪大矣。臣日夜計慮，勢不可緩。謹具條件如左。</p>
<p>一、勘會本州常平斛斗，見管粳米三萬四千餘石，通紐元糴價每斗計一百一十八文有畸。菉豆一萬三千餘石，通紐元糴價每斗計七十二文有畸。小麥二萬五千餘石，通紐元糴價每斗計五十四文有畸。上件三色，並係元糴價高，縱依條量減出糴，亦未能大段平減市價，兼流民轉徙失所，必無錢收買官米；雖依條許借貸人戶，又緣流民既非土著，將來無緣催索；又條許常平斛斗召募饑民工役，及許依乞丐人給米斛，不得過所限之數兩倍。臣今相度，不惟饑民羸弱聚散不常，難為工役，又緣常平斛斗本法，元只用糶糴以準平市價，若將召募工役及依乞丐人例給與，則是有出無收，今後常平本錢，日耗不已，有時而盡。臣知杭州日，為見浙西饑饉，全賴常平糶米，所救活不可勝數。以此知常平官本，只可令增，不可令耗。屢曾奏乞立法，常平錢米，只許糶糴外，不得支用。雖蒙施行，所有本州見管常平斛斗，臣終不敢以流民之故，輒乞費用，留以準備來春斛斗翔貴時出糶，以濟本州百姓。</p>
<p>貼黃。若蒙行下戶部，不過檢坐常平條貫量減價出糶，及召募饑民工役，並依乞丐人給米之數行下，皆是空文，無益實事。乞自朝廷詳酌，特賜裁處。</p>
<p>又貼黃。元豐以前，常用常平錢米召募饑民工役，雖有減耗，卻將官剩息錢補填。今來常平官本，有出無收，若不立法禁止雜支，則數日而盡，深為可惜。乞檢會臣前奏施行。</p>
<p>一、勘會本州見管封樁陜西軍兵請受及禁軍闕額粳米三千七百餘石，估定每斗八十文，小麥三萬三千餘石，估定每斗六十文，菉豆二千一百餘石，估定每斗五十五文，粟米三百餘石，估定每斗九十文，豌豆五千一百餘石，估定每斗六十文。淮條，許估定價例出糶。除勘會本州軍糧粳米年計不足，今將轉運司錢兌糴上件封樁粳米充軍糧外，其餘小麥、菉豆、粟米、豌豆可以奏乞擘畫錢物，盡數兌糴，準備賑濟流民。</p>
<p>貼黃。所有逐色估定價例，並是在市實直，如蒙施行，乞依今來估定價例兌買。</p>
<p>右臣伏望聖慈，湣念淮浙累歲災傷，來年春夏必有流民。而潁州正當南北孔道，萬一扶老攜幼，坌集境內，理難斥遣。若饑斃道路，臭穢薰蒸，民同被災疫之害。弱者既轉溝壑，則強者必聚為寇盜。欲乞特賜度牒一百道，委臣出賣，將錢兌買前件小麥、粟米、菉豆、豌豆四色，封樁斛斗，候有流民到州，逐放支給賑濟。如至時卻無流民，自當封樁，度牒價錢，別聽朝廷指揮。謹錄奏聞，伏候敕旨。</p>
<p>貼黃。臣若不預作擘畫陳乞，則倉卒之間，必難應辦。若不密切奏論，至此聲先馳，則恐引惹饑民，并來本州，官物有限，中路闕絕，則死者必眾，反為深害。所以今來親書奏狀，貴免泄漏。臣以目昏，書寫不謹，伏乞恕罪。如蒙施行，乞作不下司文字，付臣措置。</p>
<p>又貼黃。臣所奏濠、壽等州災傷盜賊，次第問得皆有本末，非是風傳道路之言。深慮本路及逐州各有檢放賦稅元未奏陳，致朝廷不信臣言。臣在杭州日，親見監司州縣，例皆諱言災傷。只如今年蘇、湖水災，可為至甚，而臺官賈易等猶欲根究其事，行遣言者。蘇州積水未退尚土城門，而知州黃履已奏秋種有望。似此蒙蔽，習以成風。伏望聖慈試採臣言，過作準備，則一方幸甚。</p>
<p class="style16">乞將合轉一官與李直方酬獎狀</p>
<p>元祐七年正月日，龍圖閣學士左朝奉郎知潁州蘇軾狀奏。臣自到任以來，訪聞得本州舊出惡賊，自元祐二三年間，管三等嘯聚為寇。已而又有陳欽、鄒立、尹榮、尹遇等，亦是群黨劫殺，累至與捕盜官吏鬥敵。是時朝廷訪聞以名捕此等數人，尋已捉獲淩遲處斬，惟尹遇一名漏網得脫，不改前非，結集陳欽之弟陳興、鄭饒、李松等數人，不住驚劫人戶。尹遇自稱大大王，陳興稱二大王，鄭饒稱僥三，李松稱管四，鄉村畏攝，不敢言及。縱被劫殺，不敢申報，以致被殺之家，父母妻子不敢聲張舉哀。百姓蔡貴、莫堙、董安三人，只因偶然言及遇等，即時被殺，內董安仍更用尖刀割斷腳筋，其餘割取頭髮及殺傷者，不可勝數。每次打劫，皆用金貼紙甲，其餘兵仗弓弩並全。累次與捕盜官吏鬥敵，內一次射殺弓手。兼近日壽州界內強賊甚多，打劫魏家、謝解元、施助教等家，皆一二十人，白晝騎馬於鎮市中劫人。其尹遇等聞之，即欲商量應和，居民憂懼。臣度事勢迫切，即差職員監勒捕盜官吏，責限收捕。有汝陰縣尉李直方，素有才幹，自出家財，募人告緝，知得逐賊窟穴去處。內陳興、鄭饒、李松等見住壽州霍丘縣開順場。尹遇一名在壽州霍丘縣成家步，比陳興等去處更遠二百里。直方以謂眾賊之中，唯尹遇最為桀黠難捕，又其窟穴離州界最遠，遂分布弓手，捕捉眾賊。而直方親領弓手五人，徑往成家步捉殺尹遇。直方母年九十六，只有直方一子。臨去之時，母子泣別，往返五百餘里，騎殺一馬。直方步行百餘里，裝作販牛小客，既至地頭，眾皆畏懼不前，獨弓手節級程玉等二人與直方持槍大呼，排戶而入。尹遇驚起，彀弩駕箭欲發，直方徑前親手刺倒，眾弓手皆入，方始就擒。直方本與弓手分頭捕捉，眾賊內陳興、鄭饒、李松三人以地近故，先九日獲。獨尹遇一名，以地遠難捕，直方親行，故後九日獲。既獲之後，遠近喜快。有城郭鄉村人戶六百一十七人，詣臣陳狀，備說逐賊凶惡，多年為害，人不敢言，若不盡法根勘，萬一減死刺配，即須走回嘯聚，為害轉甚。以此知逐賊桀黠之甚，眾所憂畏，若不以時捕獲，因之以饑饉，必為王沖、管三之流。而直方以進士及第，母子二人相須為命，而能以忠義奮激，親手擊刺，以除一方之患，比之尋常捕盜官，偶然掩獲十數饑寒之民號為劫賊者，不可同日而語矣。彼皆坐該賞典，而直方不蒙旌異，則忠義膽決方略之臣，無所勸激矣。須至奏陳者。</p>
<p>右檢準編敕節文：「諸官員躬親帥眾獲盜一半以上，能分遣人於三十日內獲餘黨者，通計人數，同躬親法。」今來李直方為見眾賊之中，唯尹遇最為宿姦老寇，窟穴深遠，眾不敢近，須至躬親出界捕捉，是致後獲。既是尹遇須至躬行，則陳興等三人須至差人，無由躬親。若使直方先為身謀，即須躬親先往近處，捕陳興等三人，然後多遣弓手，續於三十日內捕尹遇一名，即卻應得上條，同躬親法。只緣直方忠義激發，以除惡為先務，而不暇計較恩賞，故躬親出界，專捕尹遇一名，以致所差弓手，卻先獲陳興等三人，遂與上條不應，於賞格有礙。考之法意，顯是該說不盡。伏望朝廷詳酌，只緣直方先公後私，致得先後捕獲之數，不盡應法。欲乞比附上條，通計人數，許同躬親法，為第三等。若下刑部定奪，則有司須至執文計析毫釐，直方無緣該得第三等恩賞。惟望聖恩體念尹遇等，若不以時捕獲，必為嘯聚群寇，而直方儒者，能捐軀奮命，忠義可嘉，特賜指揮。臣又慮朝廷惜此恩例，恐今後妄有攀援。勘會臣見今如法合轉朝散郎，情願乞不改轉，將此恩例與直方，循資酬獎。緣直方母年九十餘，只有一子，因臣督迫，泣別而行。若萬一為賊所害，使其老母失所，臣豈不愧見僚吏。以此將臣合轉一官與直方充賞，不惟少酬其勞，亦使臣今後有以使人，不為空言無實者。於臣亦為莫大之幸，且免後人援例，庶朝廷易為施行。臣不勝大願。謹錄奏聞，伏候敕旨。</p>
<p>貼黃。臣所論奏，皆有實狀可以覆按。本合候尹遇等結案了奏聞，又恐朝廷未盡以臣言為信，更當行下監司體問逐賊凶惡之實，與直方捐軀奮激之狀，故及逐賊未死聞奏，庶可以覆按施行。僥三是管三火中有名強賊人，管四是管三弟。此二賊欲得遠近畏服，故詐稱二人姓名。</p>
<p>又貼黃。奏為汝陰縣尉李直方捕獲強惡賊人，乞依編敕第三等酬賞。候敕旨。</p>
<p class="style16">乞賜光梵寺額狀</p>
<p>元祐七年二月日，龍圖閣學士左朝奉郎知潁州蘇軾狀奏。臣伏見本州潁上縣白馬村，有梵僧佛陀波利真身塔院舍，約四五十間，元無敕額。父老相傳佛陀波利本西域僧，唐儀鳳中遊五臺，禮文殊師利見老人，令復還西域取佛頂尊勝陀羅尼經。佛陀波利用其言，往返數萬里，以永淳中取經而還，至今流布，而佛陀波利於潁上亡沒，里俗相與漆塑其身，造塔供養，時有光景，頗著靈驗，不敢具述。臣於諸處見唐人所立尊勝石幢刊記本末，與所聞父老之言頗合。今年正月，大雪過度，農民凍餒無所，祈禱境內諸廟未應。聞父老以佛陀波利為言，臣即遣人賫香禱請，登時開霽，人情翕然歸向，詣臣陳狀，願乞敷奏，乞一敕額，庶幾永遠不致廢壞。須至奏乞者。</p>
<p>右謹具如前，欲望聖慈曲從民欲，特賜本院一敕額，如蒙開允，以光梵為額。謹錄奏聞，伏候敕旨。</p>
<p class="style16">薦宗室令畤狀</p>
<p>元祐七年五月初五日，龍圖閣學士左朝奉郎知潁州蘇軾狀奏。右臣聞之詩曰：「懷德為寧，宗子維城。」宗室之有人，邦家之光，社稷之衛也。周之盛時，其卿士皆周、召、毛、原，非王之伯叔父，則其子弟也。逮至兩漢，河間、東平之德，歆、向之文，天下以為口實。而唐之宗室，武略如道宗、孝恭，文章如白與賀者，不可以一二數；而以功名至宰相者，有九人焉。自建隆以來，累聖執謙，不私其親，幹國治民，不及宗子，雖有文武異材，終身不試。神宗皇帝實始慨然，欲出其英髦，與天下共之，故增立教養選舉之法。行之二十年，出入中外，漸就器使，而未見有卓然顯聞稱先帝意者。豈無其人？蓋朝廷未有以大聳勸之耳。臣伏見承議郎簽書潁州節度判官廳公事令畤，事親篤孝，內行純備，博學經史，手不釋卷，吏事通敏，文采俊麗，志節端亮，議論英發，體兼眾器，無適不宜。臣嘗見其所著述，筆力雅健，博貫子史，蓋清廟之瑚璉，明堂之杞梓也。使其生於幽遠，猶當擢用，而況近託肺腑，已蒙試用者乎？伏望聖慈，特賜考察，召致館閣，養其高才，而遂其遠業，以風動宗室，勸示海內，成先帝之意。不以臣人微言輕而廢其請也。若後不如所舉，臣甘伏朝典。謹錄奏聞，伏候敕旨。</p>
<hr/> </div>

<!-- end .main --></div>
<!-- end #main --></div>

</div>



</body></html>