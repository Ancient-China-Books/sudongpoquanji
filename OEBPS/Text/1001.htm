<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_2">東坡前集-卷一</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="poem">
<h5>東坡前集</h5>　　　<span class="style9">卷一</span>
<hr/>
<h3 id="toc_1">詩四十七首</h3>
<p class="style15">辛丑十一月十九日既與子由別於鄭州西門之外，馬上賦詩一篇寄之。</p>
<p>不飲胡為醉兀兀。此心已逐歸鞍發。<br/>
      歸人猶自念庭闈。今我何以慰寂寞。<br/>
      登高回首坡隴隔。惟見烏帽出復沒。<br/>
      苦寒念爾衣裘薄。獨騎瘦馬踏殘月。<br/>
      路人行歌居人樂。僮僕怪我苦悽惻。<br/>
      亦知人生要有別。但恐歲月去飄忽。<br/>
      寒燈相對記疇昔。夜雨何時聽蕭瑟。<br/>
      君知此意不可忘。慎勿苦愛高官職。<br/>
<span class="style7">嘗有夜雨對牀之言故云爾</span></p>
<p class="style15">和子由澠池懷舊</p>
<p>人生到處知何似。應似飛鴻踏雪泥。<br/>
      泥上偶然留指爪。鴻飛那復計東西。<br/>
      老僧已死成新塔。壞壁無由見舊題。<br/>
      往日崎嶇還記否。路長人困蹇驢嘶。<br/>
<span class="style7">往歲馬死於二陵。騎驢至澠池。</span></p>
<p class="style15">次韻和劉京兆石林亭之作，石本唐苑中物，散流民間，劉購得之。</p>
<p>都城日荒廢。往事不可還。惟餘故苑石。漂散尚人間。<br/>
      公來始購蓄。不憚道里艱。盡從塵埃中。來對冰雪顏。<br/>
      瘦骨拔凜凜。蒼根漱潺潺。唐人唯奇章。好石古莫攀。<br/>
      盡今屬牛氏。刻鑿紛班班。嗟此本何常。聚散實循環。<br/>
      人失亦人得。要不出區寰。君看劉李末。不能保河關。<br/>
    況此百株石。鴻毛於太山。但當對石飲。萬事付等閑。</p>
<p class="style15">壬寅二月有詔，令郡史分往屬縣減決囚禁，自十三日受命出府，至寶雞虢郿盩厔四縣，既畢事，因也朝謁太平宮，而宿於南溪溪堂，遂並南山而西至樓觀大秦寺延生觀仙遊潭，十九日迺歸，作詩五百言，以記凡所經歷者寄子由。</p>
<p>遠人罹水旱。王命釋俘囚。分縣傳明詔。循山得勝遊。<br/>
      蕭條初出郭。曠蕩實消憂。薄暮來孤鎮。登臨憶武侯。<br/>
      崢嶸依絕壁。蒼茫瞰奔流。半夜人呼急。橫空火氣浮。<br/>
      天遙殊不辨。風急已難收。曉入陳倉縣。猶餘賣酒樓。<br/>
      煙煤已狼籍。吏卒尚呀咻。<br/>
<span class="style7">十三日宿武城鎮，即俗所謂石鼻寨也，云孔明所築。是夜二鼓，寶雞火作，相去三十里。而見於武城。</span><br/>
      雞嶺雲霞古。龍官殿宇幽。<span class="style7">縣有雞爪峰，龍官寺。</span><br/>
      南山連大散。歸路走吾州。欲往安能遂。將還為少留。<br/>
      回趨西虢道。却渡小河洲。聞道磻溪石。猶存渭水頭。<br/>
      蒼崖雖有迹。大釣本無鈎。<br/>
<span class="style7">十四日自寶雞行至虢，聞太公磻溪石在縣東南十八里，猶有投竿跪餌兩膝所著之處。<br/>
</span>東去過郿塢。孤城象漢劉。誰言董公健。竟復伍孚讎。<br/>
      白刃俄生肘。黃金漫似丘。<br/>
<span class="style7">十五日至郿縣，縣有董卓城，其城象長安，俗謂之小長安。</span><br/>
      平生聞太白。一見駐行騶。鼓角誰能試。風雷果致不。<br/>
      巗崖已奇絕。冰雪更琱鎪。春旱憂無麥。山靈喜有湫。<br/>
      蛟龍懶方睡。缾罐小容偷。<br/>
<span class="style7">是日晚自郿起至青秋鎮宿，道過太白山，相傳云軍行鳴鼓角過山下，輙致雷雨。山上有湫，甚靈。以今歲旱，方議取之。</span><br/>
      二曲林勝泉。三川氣象侔。近山麰麥早。臨水竹篁脩。<br/>
<span class="style7">十六日至盩厔，以近由地美，氣候殊早，縣有官竹園，十數里不絕。</span><br/>
      先帝膺符命。行宮畫冕旒。侍臣簪武弁。女樂抱箜篌。<br/>
      祕殿開金鏁。神人控玉虯。黑衣橫巨劔。被髮凜雙眸。<span class="style7"><br/>
      十七日寒食，自盩厔東南行二十餘里，朝謁太平宮二聖御容。此宮乃太宗皇帝時，有神降於道士張守真，以告受命之符所為立也。神封翌聖將軍，有殿。</span><br/>
      邂逅逢佳士。相將弄綵舟。投篙披綠荇。濯足亂清溝。<br/>
      晚宿南谿上。森如水國秋。遶湖栽翠密。終夜響颼飀。<br/>
<span class="style7">是日與監宮張杲之汎舟南溪，遂宿於溪堂。</span><br/>
      冒曉窮幽邃。操戈畏炳彪。<br/>
<span class="style7">十八日循終南而西，縣尉以甲卒見送。或云近官竹園，往往有虎。</span><br/>
      尹生猶有宅。老氏舊停輈。<br/>
      問道遺蹤在。登仙往事悠。馭風歸汗漫。閱世似蜉蝣。<br/>
      羽客知人意。瑤琴繫馬鞦。不辭山寺遠。來作鹿鳴呦。<br/>
      帝子傳聞李。巗堂髣像緱。輕風幃幔卷。落日髻鬟愁。<br/>
      入谷<span class="style7">音浴</span>驚蒙密。登坡費挽樓。亂峰巉似槊。一水淡如油。<br/>
      中使何年到。金龍自古投。千重橫翠石。百丈見游鯈。<br/>
      最愛泉鳴洞。初嘗雪入喉。滿缾雖可致。洗耳歎無由。<br/>
<span class="style7">是日遊崇聖觀，俗所謂樓觀也，乃尹喜舊宅。山脚有授經臺，尚在，遂與張杲之同至大秦寺。早食而別，有太平宮道士趙宗有抱琴見送，至寺作鹿鳴之引乃去。又西至延生觀，觀後上小山，有唐玉真公主修道之遺迹。下山而西行十數里，南入黑水谷，谷中有潭，名仙遊潭。上有寺三，倚峻峰，面清溪，樹林深翠，怪石不可勝數。潭水以繩鎚石數百尺不得其底，以瓦礫投之，翔揚徐下，食頃乃不見，其清澈如此。遂宿於中興寺，寺中有玉女洞，洞中有飛泉，甚甘。明日以泉二缾歸，至郿。又明日，乃至府。</span><br/>
      忽憶尋蟆培。方冬脫鹿裘。山川良甚似。水石亦堪儔。<br/>
    惟有泉旁飲。無人自獻酬。<br/>
<span class="style7">昔與子由遊蟆培時，方冬，洞中溫溫如二三月。</span></p>
<p class="style15">太白山下早行至橫渠鎮書崇壽院壁</p>
<p>馬上續殘夢。不知朝日昇。亂山橫翠幛。落月淡孤燈。<br/>
      奔走煩郵吏。安閑媿老僧。再遊應眷眷。聊亦記吾曾。</p>
<p class="style15">留題延生觀後山上小堂</p>
<p>溪山愈好意無厭。上到巉巉第幾尖。<br/>
      深谷野禽毛羽怪。上方仙子鬢眉纖。<br/>
      不慙弄王騎丹鳳。應逐常娥駕老蟾。<br/>
      澗草巗花自無主。晚來蝴蝶入踈簾。</p>
<p class="style15">留題仙遊潭中興寺，寺東有玉女洞，洞南有馬融讀書石室。過潭而南，山石益奇，潭上有橋，畏其險不敢渡。</p>
<p>清潭百丈皎無泥。山木陰陰谷鳥啼。<br/>
      蜀客曾遊明月峽。秦人今在武陵溪。<br/>
      獨攀書室窺巗竇。還訪仙姝欸石閨。<br/>
      猶有愛山心未至。不將雙脚踏飛梯。</p>
<p class="style15">石鼻城</p>
<p>平時戰國今無在。陌上征夫自不閑。<br/>
      北客初來試新險。蜀人從此送殘山。<br/>
      獨穿暗月朦朧裏。愁渡奔河蒼茫間。<br/>
      漸入西南風景變。道邊脩竹水潺潺。</p>
<p class="style15">磻溪石</p>
<p>墨突不暇黔。孔席未嘗暖。安知渭上叟。跪石留雙骭。<br/>
      一朝嬰世故。辛苦平多難。亦欲就安眠。旅人譏客嬾。</p>
<p class="style15">郿塢</p>
<p>衣中甲厚行何懼。塢裏金多退足憑。<br/>
      畢竟英雄誰得似。臍脂自照不須燈。</p>
<p><span class="style15">樓觀</span><span class="style7">秦始皇始立老子廟於觀南，晉惠始修此觀。</span></p>
<p>門前古碣卧斜陽。閱世如流事可傷。<br/>
      長有遊人悲晉惠。強修遺廟學秦皇。<br/>
      丹沙久窖井水赤。白樹誰燒廚竈香。<br/>
      聞道神仙亦相過。只疑田叟是庚桑。</p>
<p class="style15">九月二十日微雪懷子由弟二詩</p>
<p>岐陽九月天微雪。已作蕭條歲暮心。<br/>
      短日送寒砧杵急。冷官無事屋廬深。<br/>
      愁腸別後能消酒。白髮秋來已上簪。<br/>
      近買貂裘堪出塞。忽思乘傳問西賝。</p>
<p>江上同舟詩滿篋。鄭西分馬涕垂膺。<br/>
      未成報國慙書劔。豈不懷歸畏友朋。<br/>
      官舍度秋驚歲晚。寺樓見雪與誰登。<br/>
      遙知讀易東窓下。車馬敲門定不譍。</p>
<p class="style15">病中聞子由得告不赴商州三首</p>
<p>病中聞汝免來商。旅鴈何時更著行。<br/>
      遠別不知官爵好。思歸苦覺歲年長。<br/>
      著書多暇真良計。從宦無功漫去鄉。<br/>
      惟有王城最堪隱。萬人如海一身藏。</p>
<p>近從章子聞渠說。苦道商人望汝來。<br/>
      說客有靈慙直道。逋翁久沒厭凡才。<br/>
      夷音僅可通名姓。癭俗無由辨頸顋。<br/>
      荅策不堪宜落此。上書求免亦何哉。<br/>
<span class="style7">章子惇也</span></p>
<p>辭官不出意誰知。敢向清時怨位卑。<br/>
      萬事悠悠付杯酒。流年冉冉入雙髭。<br/>
      策曾忤世人嫌汝。易可忘憂家有師。<br/>
      此外知心更誰是。夢魂相覔苦參差。</p>
<p class="style15">病中大雪數日未嘗起觀，虢令趙薦以詩相屬，戲用其韻荅之。</p>
<p>經旬卧齋閤。終日親劑和。<span class="style7">去</span>不知雪已深。但覺寒無奈。<br/>
      飄蕭窓紙鳴。堆壓簷板墮。<span class="style7">閣中皆以板為簷<br/>
</span>風飈助凝冽。幃幔困掀簸。<br/>
      惟思近醇醲。未敢窺璨瑳。何時反炎𦮰。却欲躬臼磨。<br/>
      誰云座無氊。尚有裘充貨。西隣歌吹發。促席寒威挫。<br/>
      崩騰踏成逕。繚繞飛入坐。人歡瓦先融。飲儁缾屢卧。<br/>
      嗟余獨愁寂。空室自困坷。欲為後日賞。恐被遊塵涴。<br/>
      寒更報新霽。皎月懸半破。有客獨苦吟。清夜默自課。<br/>
      詩人例窮蹇。秀句出寒餓。何當暴風霜。庶以躡郊賀。</p>
<p class="style15">歲晚相與餽問為餽歲，酒食相邀呼為別歲，至除夜達旦不眠為守歲，蜀之風俗如是。余官於岐下，歲暮思歸而不可得，故為此三詩寄子由弟。</p>
<p class="style15">　　餽歲</p>
<p>農功各已收。歲事得相佐。為歡恐無見。假物不論貨。<br/>
      山川隨出產。貧富稱小大。窴盤巨鯉橫。發籠<span class="style7">去</span>雙兎卧。<br/>
      富人事華靡。綵繡光飜座。貧者愧不能。微摯出舂磨。<br/>
      官居故人少。里巷佳節過。亦欲舉鄉風。獨倡無人和。</p>
<p class="style15">　　別歲</p>
<p>故人適千里。臨別尚遲遲。人行猶可復。歲行那可追。<br/>
      問歲安所之。遠在天一涯。已遂東流水。赴海歸無時。<br/>
      東隣酒初熟。西舍彘亦肥。且為一日歡。慰此窮年悲。<br/>
      勿嗟舊歲別。行與新歲辭。去去勿回顧。還君老與衰。</p>
<p class="style15">　　守歲</p>
<p>欲知垂盡歲。有似赴壑虵。脩鱗半已沒。去意誰能遮。<br/>
      况欲繫其尾。雖勤知奈何。兒童強不睡。相守夜讙譁。<br/>
      晨雞且勿唱。更皷畏添撾。坐久燈燼落。起看北斗斜。<br/>
      明年豈無年。心事恐蹉跎。努力盡今夕。少年猶可誇。</p>
<p class="style15">和子由踏青</p>
<p>春風陌上驚微塵。遊人初樂歲華新。<br/>
      人閑正好路旁飲。麥短未怕遊車輪。<br/>
      城中居人厭城郭。喧闐曉出空四隣。<br/>
      歌鼓驚山草木動。簞瓢散野烏鳶馴。<br/>
      何人聚衆稱道人。遮道賣符色怒瞋。<br/>
      宜蠶使汝蠒如甕。宜畜使汝羊如麕。<br/>
      路人未必信此語。強為買服禳新春。<br/>
      道人得錢徑沽酒。醉倒自謂吾符神。</p>
<p class="style15">和子由蠶市</p>
<p>蜀人衣食常苦艱。蜀人遊樂不知還。<br/>
      千人耕種萬人食。一年辛苦一春閑。<br/>
      閑時尚以蠶為市。共忘辛苦逐欣歡。<br/>
      去年霜降斫秋荻。今年箔積如連山。<br/>
      破瓢為輪土為釜。爭買不翅金與紈。<br/>
      憶昔與子皆童丱。年年廢書走市觀。<br/>
      市人爭誇鬬巧智。野人喑啞遭欺謾。<br/>
      詩來使我感舊事。不悲去國悲流年。</p>
<p class="style15">和子由苦寒見寄</p>
<p>人生不滿百。一別費三年。三年吾有幾。弃擲理無還。<br/>
      長恐別離中。摧我鬢與顏。念昔喜著書。別來不成篇。<br/>
      細思平時樂。乃為憂所緣。吾從天下士。莫如與子歡。<br/>
      羨子久不出。讀書蝨生氊。丈夫重出處。不退要當前。<br/>
      西羗解仇隙。猛士憂塞壖。廟謀雖不戰。虜意久欺天。<br/>
      山西良家子。錦緣貂裘鮮。千金買戰馬。百寶粧刀環。<br/>
      何時逐汝去。與虜試周旋。</p>
<p class="style15">和子由論書</p>
<p>吾雖不善書。曉書莫如我。茍能通其意。常謂不學可。<br/>
      貌妍容有顰。璧美何妨橢。端莊雜流麗。剛健含婀娜。<br/>
      好之每日譏。不謂子亦頗。書成輙弃去。謬被旁人裹。<br/>
      皆云本闊落。結束入細麼。子詩亦見推。語重未敢荷。<br/>
      邇來又學射。力薄愁官笴。<span class="style7">官箭十二把吾能十一把箭耳。</span><br/>
      多好竟無成。不精安用夥。<br/>
      何當盡屏去。萬事付懶惰。吾聞古書法。守駿莫如跛。<br/>
      世俗筆苦驕。衆中強嵬騀。鍾張忽已遠。此語與時左。</p>
<p class="style15">記所見開元寺吳道子畫佛滅度以荅子由</p>
<p>西方真人誰所見。衣被七寶從雙狻。<br/>
      當時脩道頗辛苦。柏生兩肘烏巢肩。<br/>
      初如濛濛隱山玉。漸如濯濯出水蓮。<br/>
      道成一旦就空滅。奔會四海悲人天。<br/>
      翔禽哀響動林谷。獸鬼躑躅淚迸泉。<br/>
      龎眉深目彼誰子。遶牀彈指性自圓。<br/>
      隱如寒月墮清晝。空有孤光留故躔。<br/>
      春遊古寺拂塵壁。遺像久此霾香煙。<br/>
      畫師不復寫名姓。皆云道子口所傳。<br/>
      從橫固已蔑孫鄧。有如巨鰐吞小鮮。<br/>
      來詩所誇孰與此。安得攜掛其旁觀。</p>
<p class="style15">和子由寒食</p>
<p>寒食今年二月晦。樹林深翠已生煙。<br/>
      遶城駿馬誰能借。到處名園意盡便。<br/>
      但挂酒壺那計盞。偶題詩句不須編。<br/>
      忽聞啼鵙驚羈旅。江上何人治廢田。</p>
<p class="style15">和劉長安題薛周逸老亭，周最善飲酒，未七十而致仕。</p>
<p>近聞薛公子。早退驚常流。買園招野鶴。鑿井動潛虬。<br/>
      自言酒中趣。一斗勝涼州。飜然拂衣去。親愛挽不留。<br/>
      隱居亦何樂。素志庶可求。所亡嗟無幾。所得不啻酬。<br/>
      青春為君好。白日為君悠。山鳥奏琴筑。野花弄閑幽。<br/>
      雖辭功與名。其樂實素侯。至今清夜夢。尚驚冠壓頭。<br/>
      誰能載美酒。往以大白浮。之子雖不識。因公可與遊。</p>
<p><span class="style15">中隱室詩</span><span class="style7">并敘</span></p>
<p class="style7">岐山宰王君紳，其祖故蜀人也，避亂來長安，而遂家焉。其居第園圃有名，長安城中號中隱堂者是也。予之長安，王君以書戒其子弟，邀予遊，且乞詩甚勤。因為作此五篇。</p>
<p>去蜀初迯難。遊秦遂不歸。園荒喬木老。堂在昔人非。<br/>
      鑿石清泉激。開門野鶴飛。退居吾久念。長恐此心違。<br/>
      徑轉如脩蟒。坡垂似伏鼇。樹從何代有。人與此堂高。<br/>
      好古嗟生晚。偷閑厭久勞。王孫早歸隱。塵土汚君袍。<br/>
      二月驚梅晚。幽香此地無。依依慰遠客。皎皎似吳姝。<br/>
      不恨故園隔。空嗟芳歲徂。春深桃杏亂。笑汝益羈孤。<br/>
      翠石如鸚鵡。何年別海壖。貢隨南使遠。載壓渭舟偏。<br/>
      已伴喬松老。那知故國遷。金人解辭漢。汝獨不潸然。<br/>
      都城更幾姓。到處有殘碑。古隧埋蝌蚪。崩崖露伏龜。<br/>
      安排壯亭榭。收拾費金貲。岣嶁何須到。韓公浪自悲。</p>
<p><span class="style15">鳳翔八觀</span><span class="style7">并敘</span></p>
<p class="style7">鳳翔八觀詩，記可觀者八也。昔司馬子長登會稽，探禹穴，不遠千里。而李太白亦以七澤之觀，至荊州。二子蓋悲世悼俗，自傷不見古人，而欲一觀其遺迹，故其勤如此。鳳翔當秦蜀之交，士大夫之所朝夕往來。此八觀者，又皆跬步可至，而好事者有不能徧觀焉。故作詩以告欲觀而不知者。</p>
<p class="style15">　　石皷</p>
<p>冬十二月歲辛丑。我初從政見魯叟。<br/>
      舊聞石皷今見之。文字鬱律蛟蛇走。<br/>
      細觀初以指畫肚。欲讀嗟如<img alt="竹柑" src="../Images/4224.gif"/>在口。<br/>
      韓公好古生已遲。我今况又百年後。<br/>
      強尋偏旁推點畫。時得一二遺八九。<br/>
      我車既攻馬亦同。其魚維鱮貫之柳。<br/>
<span class="style7">其詞云我車既攻，我馬既同，又云其魚維何，維鱮維鯉，何以貫之，惟楊與柳，惟此六句可讀，餘多不可通。</span><br/>
      古器縱橫猶識鼎。衆星錯落僅名斗。<br/>
      糢糊半已似瘢胝。詰曲猶能辨跟肘。<br/>
      娟娟缺月隱雲霧。濯濯嘉禾秀莨莠。<br/>
      漂流百戰偶然存。獨立千載誰與友。<br/>
      上追軒頡相唯諾。下揖冰斯同鷇<img alt="孛殳" src="../Images/i0401.gif"/>。<br/>
      憶昔周宣歌鴻鴈。當時籀史變蝌蚪。<br/>
      厭亂人方思聖賢。中興天為生耆耇。<br/>
      東征徐虜闞虓虎。北伏犬戎隨指嗾。<br/>
      象<img alt="ㄒㄩ" src="../Images/26643.gif"/>雜沓貢狼鹿。方邵聯翩賜圭卣。<br/>
      遂因鼓鼙思將帥。豈為考擊煩矇瞍。<br/>
      何人作頌比崧高。萬古斯文齊岣嶁。<br/>
      勳勞至大不矜伐。文武未遠猶忠厚。<br/>
      欲尋年歲無甲乙。豈有名字記誰某。<br/>
      自從周衰更七國。竟使秦人有九有。<br/>
      掃除詩書誦法律。投弃俎豆陳鞭杻。<br/>
      當年誰人佐祖龍。上蔡公子牽黃狗。<br/>
      登山刻石頌功烈。後者無繼前無偶。<br/>
      皆云皇帝巡四國。烹滅強暴救黔首。<br/>
      六經既已委灰塵。此皷亦當遭擊剖。<br/>
      傳聞九鼎淪泗上。欲使萬夫沉水取。<br/>
      暴君縱欲窮人力。神物義不汙秦垢。<br/>
      是時石皷何處避。無乃天公令鬼守。<br/>
      興亡百變物自閑。富貴一朝名不朽。<br/>
      細思物理坐歎息。人生安得如汝壽。</p>
<p><span class="style15">　　詛楚文</span><span class="style7">碑擭於開元寺土下，今在太守便廳。秦穆公葬於雍槖泉祈年觀下，今墓在開元寺之東南數十步，則寺豈祈年之故墓耶。淮南王遷於蜀，至雍道病卒。則雍非長安，此乃古雍也。</span></p>
<p>崢嶸開元寺。髣髴祈年觀。舊築掃成空。古碑埋不爛。<br/>
      詛書雖可讀。字法嗟久換。詞云秦嗣王。敢使祝用瓚。<br/>
      先君穆公世。與楚約相捍。質之於巫咸。萬葉期不叛。<br/>
      今其後嗣王。乃敢構多難。刳胎殺無罪。親族遭圉絆。<br/>
      計其所稱訴。何啻桀紂亂。吾聞古秦俗。面詐背不汗。<br/>
      豈惟公子卭。社鬼亦遭謾。遼哉千歲後。發我一笑粲。</p>
<p class="style15">　　王維吳道子畫</p>
<p>何處訪吳畫。普門與開元。開元有東塔。摩詰留手痕。<br/>
      吾關畫品中。莫如二子尊。道子實雄放。浩如海波飜。<br/>
      當其下手風雨快。筆所未到氣已吞。<br/>
      亭亭雙林間。彩暈扶桑暾。<br/>
      中有至人談寂滅。悟者悲涕迷者手自捫。<br/>
      蠻君鬼伯千萬萬。相排競進頭如黿。<br/>
      摩詰本詩老。佩芷襲芳蓀。<br/>
      今觀此壁畫。亦若其詩清且敦。<br/>
      祗園弟子畫鶴骨。心如死灰不復溫。<br/>
      門前兩叢竹。雪節貫霜根。<br/>
      交柯亂葉動無數。一一皆可尋其源。<br/>
      吳生雖妙絕。猶以畫工論。<br/>
      摩詰得之於象外。有如仙翮謝籠樊。<br/>
      吾觀二子皆神俊。又於維也斂袵無間言。</p>
<p class="style15">　　維摩像唐楊惠之塑在天柱寺</p>
<p>昔者子輿病且死。其友子祀往問之。<br/>
      跰𨇤鑒井自嘆息。造物將安以我為。<br/>
      今觀古塑維摩像。病骨磊嵬如枯龜。<br/>
      乃知至人外生死。此身變化浮雲隨。<br/>
      世人豈不碩且好。身雖未病心已疲。<br/>
      此叟神完中有恃。談笑可却千熊罷。<br/>
      當其在時或問法。俛首無言心自知。<br/>
      至今遺像兀不語。與昔未死無增虧。<br/>
      田翁俚婦那肯顧。時有野鼠㘅其髭。<br/>
      見之使人每自矢。誰能與結無言師。</p>
<p class="style15">　　東湖</p>
<p>吾家蜀江上。江水綠如藍。爾來走塵土。意思殊不堪。<br/>
      況當岐山下。風物尤可慙。有山禿如赭。有水濁如泔。<br/>
      不謂郡城東。數步見湖潭。入門便清奧。怳如夢西南。<br/>
      泉源從高來。隨坡走涵涵。東去觸重阜。盡為湖所貪。<br/>
      但見蒼石螭。開口吐清甘。借汝腹中過。胡為目耽耽。<br/>
      新荷弄晚涼。輕棹極幽探。飄飄望遠近。偃息遺佩篸。<br/>
      深有龜與魚。淺有螺與蚶。曝晴復戲雨。戢戢多於蠶。<br/>
      浮沉無停餌。倐忽遽滿籃。絲緍雖強致。瑣細安足戡。<br/>
      聞昔周道興。翠鳳棲孤嵐。飛鳴飲此水。照影弄毿毿。<span class="style7">此古飲鳳池也。</span><br/>
      至今多梧桐。合抱如彭聃。綵羽無復見。上有鸇搏䳺。<br/>
      嗟予生雖晚。考古意所妉。圖書已漫漶。猶復訪僑郯。<br/>
      卷阿詩可繼。此意久以含。扶風古三輔。政事豈汝諳。<br/>
      聊為湖上飲。一縱醉後談。門前遠行客。劫劫無留驂。<br/>
      問胡不回首。無乃趂朝參。予今正踈懶。官長幸見函。<br/>
      不辭日遊再。行恐歲滿三。暮歸還倒載。鍾鼓已韽韽。<span class="style7">音諳。</span></p>
<p class="style15">　　真興寺閣</p>
<p>山川與城郭。漠漠同一形。市人與鵶鵲。浩浩同一聲。<br/>
      此閣幾何高。何人之所營側身送落日。<br/>
      引手攀飛星。當年王中令。斫木南山頳。<br/>
      寫真留閣下。鐵面眼有稜。<br/>
      身強八九尺。與閣兩崢嶸。古人雖暴恣。作事今世驚。<br/>
      登者尚呀喘。作者何以勝。曷不觀此閣。其人勇且英。</p>
<p><span class="style15">　　李氏園</span><span class="style7">李茂正園也，今為王氏所有。</span></p>
<p>朝遊北城東。回首見脩竹。下有朱門家。破墻圍古屋。<br/>
      舉鞭叩其戶。幽響荅空谷。入門所見夥。十步九移目。<br/>
      異花兼四方。野鳥喧百族。其西引溪水。活活轉𡓜曲。<br/>
    東注入深林。林深窓戶綠。水光兼竹淨。時有獨立鵠。<br/>
    林中百尺松。歲久蒼鱗蹙。豈惟此地少。意恐關中獨。<br/>
    小橋過南圃。夾道多喬木。隱如城百雉。挺若舟千斛。<br/>
    陰陰日光淡。黯黯秋氣蓄。盡東為方池。野鴈雜家鶩。<br/>
    紅棃驚合抱。映島孤雲馥。春光水溶漾。雪陣風翻撲。<br/>
    其北臨長溪。波聲卷平陸。北山卧可見。蒼翠間磽禿。<br/>
    我時來周覽。問此誰所築。云昔李將軍。負嶮乘衰叔。<br/>
    抽錢筭間口。但未榷羹粥。當時奪民田。失業安敢哭。<br/>
    誰家美園圃。籍沒不容贖。此亭破千家。欝欝城之麓。<br/>
    將軍竟何事。蟣蝨生刀韣。何嘗載美酒。來此駐車轂。<br/>
    空使後世人。聞名頸猶縮。<span class="style7">俗猶呼皇后園。蓋茂正謂其妻也。<br/>
</span>我今官正閑。屢至因休沐。<br/>
    人生營居止。竟為何人卜。何當辦一身。永與清景逐。</p>
<p class="style15">　　秦穆公墓</p>
<p>橐泉在城東。墓在城中無百步。<br/>
      乃知昔未有此城。秦人以泉識公墓。<br/>
      昔公生不誅孟明。豈有死之日而忍用其良。<br/>
      乃知三子徇公意。亦如齊之二子從田橫。<br/>
      古人感一飯。尚能殺其身。<br/>
      今人不復見此等。乃以所見疑古人。<br/>
      古人不可望。今人益可傷。</p>
<p class="style15">和子由聞子瞻將如終南太平宮谿堂讀書</p>
<p>後名則已勤。徇身則已媮。我誠愚且拙。身名兩無謀。<br/>
      始者學書判。近亦知問因。但知今當為。敢問嚮所由。<br/>
      士方其未得。唯以不得憂。既得又憂失。此心浩難收。<br/>
      譬如倦行客。中路逢清流。塵埃雖未脫。暫憩得一漱。<br/>
      我欲走南澗。春禽始嚶呦。鞅掌久不決。爾來已徂秋。<br/>
      橋山日月迫。府縣煩差抽。王室誰趕愬。民勞吏宜羞。<br/>
      中間罹旱暵。欲學喚雨鳩。千夫挽一木。十步八九休。<br/>
      渭水涸無泥。菑堰旋插脩。對之食不飽。餘事更遑求。<br/>
      近日秋雨足。公餘試新篘。劬勞幸已過。朽鈍不仕鎪。<br/>
      秋風迫吹帽。西阜可縱遊。聊為一日樂。慰此百日愁。</p>
<p class="style15">將往終南和子由見寄</p>
<p>人生百年寄鬢鬚。富貴和啻葭中莩。<br/>
      惟將翰墨留染濡。絕勝醉倒蛾眉扶。<br/>
      我今廢學如寒竽。久不吹之澀欲無。<br/>
      歲云暮矣嗟幾餘。欲往南溪侶禽魚。<br/>
      秋風吹雨涼生膚。夜長耿耿添漏壺。<br/>
      窮年弄筆衫袖烏。古人有之我願如。<br/>
      終朝危坐學僧趺。閉門不出閑履鳧。<br/>
      下視官爵如泥淤。嗟我何為久踟躕。<br/>
      歲月豈肯為汝居。僕夫起餐秣吾駒。</p>
<p class="style15">七月二十四日以久不雨出禱磻溪，是日宿虢縣。二十五日晚，自虢縣渡渭，宿於僧舍曾閣，閣故曾氏所建也。夜久不寐，建必有前縣令趙薦留名，有懷其人。</p>
<p>龕燈明滅欲三更。欹枕無人夢自驚。<br/>
      深谷留風終夜響。亂山銜月半牀明。<br/>
      故人漸遠無消息。古寺空來看姓名。<br/>
      欲向磻谿問姜叟。僕夫屢報斗杓傾。</p>
<p class="style15">二十六日五更起行至磻溪，未明</p>
<p>夜入磻溪如入峽。照山炬火落驚猿。<br/>
      山頭孤月耿猶在。石上寒波曉更喧。<br/>
      至人舊隱白雲合。神物已化遺蹤蜿。<br/>
      安得夢隨霹靂駕。馬上傾倒天瓢飜。</p>
<p class="style15">是日自磻溪將往陽平，憩於麻田青峰寺之下院翠麓亭</p>
<p>不到峯前寺。空來渭上村。此亭聊可喜。修徑豈辭捫。<br/>
      谷映朱欄秀。山含古木尊。路窮驚石斷。林缺見河奔。<br/>
      馬困嘶青草。僧留薦晚飱。我來秋日午。旱久石牀溫。<br/>
      安得雲如葢。能令雨瀉盆。共看山下稻。涼葉晚飜飜。</p>
<p class="style15">二十七日自陽平自斜谷宿於南山中磻龍寺</p>
<p>橫槎晚渡碧澗口。騎馬夜入南山谷。<span class="style7">音浴</span><br/>
      谷中暗水響瀧瀧。嶺上踈星明煜煜。<br/>
      寺藏巖底千萬仞。路轉山腰三百曲。<br/>
      風生飢虎嘯空林。月黑驚麏竄脩竹。<br/>
      入門突兀見深殿。趙佛青熒有殘燭。<br/>
      媿無酒食待遊人。旋斫杉松煮溪蔌。<br/>
      板閣獨眠驚旅枕。木魚曉動隨僧粥。<br/>
      起觀萬瓦欝參差。目亂千巗散紅綠。<br/>
      門前商賈負椒荈。山後咫尺連巴蜀。<br/>
      何時歸耕江上田。一夜心逐南飛鵠。</p>
<p class="style15">是日至下馬磧，憩於北山僧舍，有閣曰懷賢，南直斜谷，西臨五丈原，諸葛孔明所從出師也。</p>
<p>南望斜谷口。三山如犬牙。西觀五丈原。欝屈如長虵。<br/>
      有懷諸葛公。萬騎出漢巴。吏士寂如水。蕭蕭聞馬檛。<br/>
      公才與曹丕。豈止十倍加。顧瞻三輔間。勢若風捲沙。<br/>
      一朝長星墜。竟使蜀婦髽。山僧豈知此。一室老煙霞。<br/>
      往事逐雲散。故山依渭斜。客來空弔古。清淚落悲笳。</p>
<hr/>
</div>

<!-- end .main --></div>
<!-- end #main --></div>

</div>



</body></html>