<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡應詔集-策略第二-漢川草廬</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>應詔集</h5>
　<span class="style9">策略第二</span>
<hr/>
<p>天下無事久矣，以天子之仁聖，其欲有所立以為子孫萬世之計，至切也。特以為發而不中節，則天下或受其病，當寧而太息者，幾年於此矣。蓋自近歲，始柄用二三大臣，而天下皆洗心滌慮，以聽朝廷之所為，然而數年之間，卒未有以大慰天下之望，此其故何也？二虜之大憂未去，而天下之治終不可為也。</p>
<p>聞之師曰：「應敵不暇，不可以自完。自完不暇，不可以有所立。」自古創業之君，皆有敵國相持之憂，命將出師，兵交於外，而中不失其所以為國者。故其兵可敗，而其國不可動，其力可屈，而其氣不可奪。今天下一家，二虜且未動也，而吾君吾相終日皇皇焉應接之不暇，亦竊為執事者不取也。昔者大臣之議，不為長久之計，而用最下之策，是以歲出金繒數十百萬，以資強虜，此其既往之咎，不可追之悔也。而議者方將深罪當時之失，而不求後日之計，亦無益矣。臣雖不肖，竊論當今之弊。</p>
<p>蓋古之為國者，不患有所費，而患費之無名。不患費之無名，而患事之不立。今一歲而費千萬，是千萬而已。事之不立，四海且不可保，而奚千萬之足云哉！今者二虜不折一矢，不遺一鏃，走一介之使，馳數乘之傳，所過騷然，居人為之不寧。大抵皆有非常之辭，無厭之求，難塞之請，以觀吾之所答。於是朝廷洶然，大臣會議，既而去未數月，邊陲且復告至矣。由此觀之，二虜之使未絕，則中國未知息肩之所，而況能有所立哉！臣故曰：「二虜之大憂未去，則天下之治終不可為也。</p>
<p>中書者，王政之所由出，天子之所與宰相論道經邦，而不知其他者也。非至逸無以待天下之勞，非至靜無以制天下之動。是故古之聖人，雖有大兵役、大興作，百官奔走，各執其事，而中書之務，不至於紛紜。今者曾不得歲月之暇，則夫禮樂刑政教化之源，所以使天下回心而嚮道者，何時而議也。</p>
<p>千金之家，久而不治，使販夫豎子，皆得執券以誅其所負，茍一朝發憤，傾囷倒廩以償之，然後更為之計，則一日之資，亦足以富，何遽至於皇皇哉！臣嘗讀吳越世家，觀勾踐困於會稽之上，而行成於吳，凡金玉女子所以為賂者，不可勝計。既反國，而吳之百役無不從者，使大夫女女於大夫，士女女於士，春秋貢獻，不絕於吳府。嘗竊怪其以蠻夷之國，承敗亡之後，救死扶傷之餘，而賂遺費耗又不可勝計如此，然卒以滅吳，則為國之患，果不在費也。彼其內外不相憂，是以能有所立。使范蠡、大夫種二人分國而制之。范蠡曰：「四封之外，種不如蠡，使蠡主之。凡四封之外所以待吳者，種不知也。四封之內，蠡不如種，使種主之。凡四封之內所以強國富民者，蠡不知也。」二人者，各專其能，各致其力，是以不勞而滅吳。其所以賂遺於吳者，甚厚而有節也，是以財不匱。其所以聽役於吳者，甚勞而有時也，是以本不搖。然後勾踐得以安意肆志焉，而吳國固在其指掌中矣。</p>
<p>今以天下之大，而中書常有蠻夷之憂，宜其內治有不辦者，故臣以為治天下，不若清中書之務。中書之務清，則天下之事不足辦也。今夫天下之財，舉歸之司農，天下之獄，舉歸之廷尉，天下之兵，舉歸之樞密，而宰相特持其大綱，聽其治要而責成焉耳。夫此三者，豈少於蠻夷哉？誠以為不足以累中書也。</p>
<p>今之所以待二虜者，失在於過重。古者有行人之官，掌四方賓客之政。當周之盛時，諸侯四朝，蠻夷戎狄莫不來享，故行人之官，治其登降揖讓之節，牲芻委積之數而已。至於周衰，諸侯爭強，而行人之職為難且重。春秋時，秦聘於晉，叔向命召行人子員。子朱曰：「朱也當御。」叔向曰：「秦、晉不和久矣，今日之事，幸而集，秦、晉賴之，不集，三軍暴骨。」其後楚伍員奔吳，為吳行人以謀楚，而卒以入郢。西劉之興，有典屬國。故賈誼曰：「陛下試以臣為屬國，請必係單于之頸而制其命，伏中行說而笞其背，舉匈奴之眾，惟上所令。」今若依倣行人、屬國，特建一官，重任而厚責之，使宰相於兩制之中，舉其可用者，而勿奪其權；使大司農以每歲所以饋於二虜者，限其常數，而豫為之備；其餘者，朝廷不與知也。凡吾所以遣使於虜，與吾所以館其使者，皆得以自擇。而其非常之辭，無厭之求，難塞之請，亦得以自答。使其議不及於朝廷，而其閑暇，則收羅天下之俊才，治其戰攻守禦之策，兼聽博採，以周知敵國之虛實，凡事關於境外者，皆以付之。如此，則天子與宰相特因其能否，而定其黜陟，其實亦不甚簡歟！今自宰相以下，百官泛泛焉莫任其責，今舉一人而授之，使日夜思所以待二虜，宜無不濟者。然後得以安居靜慮，求天下之大計，唯所欲為，將無不可者。</p>
<hr/>
</div>

<!-- end .main --></div>
<!-- end #main --></div>

</div>



</body></html>