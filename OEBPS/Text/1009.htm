<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_2">東坡前集-卷九</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="poem">
<h5>東坡前集</h5>　　　<span class="style9">卷九</span>
<hr/>
<h3 id="toc_1">詩六十八首</h3>
<p class="style15">春菜</p>
<p>蔓菁宿根已生葉，韭芽戴土拳如蕨。<br/>
    爛烝香薺白魚肥，碎點青蒿涼餅滑。<br/>
    宿酒初消春睡起，細履幽畦掇芳辣。<br/>
    茵陳甘菊不負渠，繪縷堆盤纖手抹。<br/>
    北方苦寒今未已，雪底波稜如鐵甲。<br/>
    豈如吾蜀富冬蔬，霜葉露牙寒更茁。<br/>
    久拋菘葛猶細事，苦筍江豚那忍說。<br/>
    明年投劾徑須歸，莫待齒搖并髮脫。</p>
<p class="style15">送鄭戶曹</p>
<p>遊徧錢塘湖上山，歸來文字帶芳鮮。<br/>
      羸僮瘦馬從吾飲，陋巷何人似子賢。<br/>
      公業有田常乏食，廣文好客竟無氈。<br/>
      東歸不趁花時節，開盡春風誰與妍。</p>
<p class="style15">虔州八境圖八首</p>
<p>坐看奔湍繞石樓，使君高會百無憂。<br/>
      三犀竊鄙秦太守，八詠聊同沈隱侯。</p>
<p>濤頭寂寞打城還，章貢臺前暮靄寒。<br/>
      倦客登臨無限思，孤雲落日是長安。</p>
<p>白鵲樓前翠作堆，縈雲嶺路若為開。<br/>
      故人應在千山外，不寄梅花遠信來。</p>
<p>朱樓深處日微明，皂蓋歸時酒半醒。<br/>
      薄暮漁樵人去盡，碧溪青蟑繞螺亭。</p>
<p>使君那暇日參禪，一望叢林一悵然。<br/>
      成佛莫教靈運後，著鞭從使祖生先。</p>
<p>却從塵外望塵中，無限樓臺煙雨濛。<br/>
      山水照人迷向背，只尋孤塔認西東。</p>
<p>煙雲縹緲鬱孤臺，積翠浮空雨半開。<br/>
      想見之罘觀海市，絳宮明滅是蓬萊。</p>
<p>回峰亂嶂鬱參差，雲外高人世得知。<br/>
      誰向空山弄明月，山中木客解吟詩。</p>
<p class="style15">讀孟郊詩二首</p>
<p>夜讀孟郊詩，細字如牛毛。寒燈照昏花，佳處時一遭。<br/>
      孤芳擢荒穢，苦語餘詩騷。水清石鑿鑿，湍激不受篙。<br/>
      初如食小魚，所得不償勞，又似煮彭𧑅，竟日嚼空螯。<br/>
      要當鬬僧清，未足當韓豪。人生如朝露，日夜火消膏。<br/>
      何苦將兩耳，聽此寒蟲號。不如且置之，飲我玉色醪。</p>
<p>我憎孟郊詩，復作孟郊語。饑腸自鳴喚，空壁轉饑鼠。<br/>
      詩從肺腑出，出輒愁肺腑。有如黃河魚，出膏以自煮。<br/>
      尚愛銅斗歌，鄙俚頗近古。桃弓射鴨罷，獨速短蓑舞。<br/>
      不憂踏船翻，踏浪不踏土。吳姬霜雪白，赤腳浣白紵。<br/>
      嫁與踏浪兒，不識離別苦。歌君江湖曲，感我長羈旅。</p>
<p class="style15">訪張山人得山中字二首</p>
<p>魚龍隨水落，猿鶴喜君還。舊隱丘墟外，新堂紫翠間。<br/>
      野麋馴杖履，幽桂出榛菅。洒掃門前路，山公亦愛山。<br/>
<span class="style7">張故居為大水所壞，新卜此室故居之東。</span></p>
<p>萬木鎖雲龍，<span class="style7">山名。</span>天留與戴公。路迷山向背，人在瀼西東。<br/>
      薺麥餘春雪，櫻桃落晚風。入城都不記，歸路醉眠中。</p>
<p class="style15">送孔郎中赴陝郊</p>
<p>驚風擊面黃沙走，西出崤函脫塵垢。<br/>
      使君來自古徐州，聲振河潼殷關右。<br/>
      十里長亭聞鼓角，一川秀色明花柳。<br/>
      北臨飛檻卷黃流，南望青山如峴首。<br/>
      東風吹開錦繡谷，淥水翻動蒲萄酒。<br/>
      訟庭生草數開樽，過客如雲牢閉口。</p>
<p class="style15">與梁左藏會飲傅國博家</p>
<p>將軍破賊自草檄，論詩說劍俱第一。<br/>
      彭城老守本虛名，識字劣能欺項籍。<br/>
      風流別駕貴公子，欲把笙歌暖鋒鏑。<br/>
      紅旆朝開猛士噪，翠帷暮卷佳人出。<br/>
      東堂醉臥呼不起，啼鳥落花春寂寂。<br/>
      試教長笛傍耳根，一聲吹裂堦前石。</p>
<p class="style15">寒食日荅李公擇三絕次韻</p>
<p>從來蘇李得名雙，只恐全齊笑陋邦。<br/>
      詩似懸河供不辦，故欺張籍隴頭瀧。</p>
<p>簿書鼛鼓不知春，佳句相呼賴故人。<br/>
      寒食德公方上冢，歸來誰主復誰賓。</p>
<p>巡城已困塵埃眯，執朴仍遭蟣虱緣。<br/>
      欲脫布衫攜素手，試開病眼點黃連。<span class="style7">來詩謂僕布衫督役。</span></p>
<p class="style15">約公擇飲是日大風</p>
<p>先生生長匡廬山，山中讀書三十年。<br/>
      舊聞飲水師顏淵，不知治劇乃所便。<br/>
      偷兒夜探赤白丸，奮髯忽逢朱子元。<br/>
      半年羣盜誅七百，誰信家書藏九千。<br/>
      春風無事秋月閑，紅粧執樂豪且妍。<br/>
      紫衫玉帶兩部全，琵琶一抹四十絃。<br/>
      客來留飲不計錢，齊人愛公如子產。<br/>
      兒啼臥路呼不還，我慙山郡空留連。<br/>
      牙兵部吏笑我寒，邀公飲酒公無難。<br/>
      約束官奴買花鈿，薰衣理鬢夜不眠。<br/>
      曉來顛風塵暗天，我思其由豈坐慳。<br/>
      作詩愧謝公笑讙，歸來瑟縮愈不安。<br/>
      要當啖公八百里，豪氣一洗儒生酸。</p>
<p class="style15">坐上賦戴花得天字</p>
<p>清明初過酒闌珊，折得奇葩晚更妍。<br/>
      春色豈關吾輩事，老狂聊作坐中先。<br/>
      醉吟不耐欹紗帽，起舞從教落酒船。<br/>
      結習漸消留不住，却須還與散花天。</p>
<p class="style15">夜飲次韻畢推官</p>
<p>簿書叢裏過春風，酒聖時時且復中。<br/>
      紅燭照庭嘶騕褭，黃雞催曉唱玲瓏。<br/>
      老來漸減金釵興，醉後空驚玉筯工。<span class="style7">畢善篆</span><br/>
      月未上時應早散，免教壑谷問吾公。</p>
<p><span class="style15">續麗人行</span><br/>
<span class="style7">李仲謀家有周昉畫背面欠伸內人，極精，戲作此詩。</span></p>
<p>深宮無人春日長，沉香亭北百花香。<br/>
      美人睡起薄梳洗，燕舞鸎啼空斷腸。<br/>
      畫工欲畫無窮意，前立東風初破睡。<br/>
      若教回首却嫣然，陽城下蔡俱風靡。<br/>
      杜陵饑客眼長寒，蹇驢破帽隨金鞍。<br/>
      隔花臨水時一見，只許腰支背後看。<br/>
      心醉歸來茅屋底，方信人間有西子。<br/>
      君不見孟光舉案與眉齊，何曾背面傷春啼。</p>
<p class="style15">聞李公擇飲傅國博家大醉二首</p>
<p>兒童拍手鬧黃昏，應笑山公醉習園。<br/>
      縱使先生能一石，主人未肯獨留髡。</p>
<p>不肯惺惺騎馬迴，玉山知為玉人頹。<br/>
      紫雲有語君知否，莫喚分司御史來。</p>
<p><span class="style15">起伏龍行</span><span class="style7">并敘<br/>
      徐州城東二十里有石潭，父老云與泗水通，增損清濁，相應不差，時有河魚出焉。元豐元年春旱，或云置虎頭潭中，可以致雷雨，用其說，作起伏龍行一首。</span></p>
<p>何年白竹千鈞弩，射殺南山雪毛虎。<br/>
      至今顱骨帶霜牙，尚作四海毛蟲祖。<br/>
      東方久旱千里赤，三月行人口生土。<br/>
      碧潭近在古城東，神物所蟠誰敢侮。<br/>
      上欹蒼石擁巗竇，下應清河通水府。<br/>
      眼光作電走金蛇，鼻息為雲擢煙縷。<br/>
      當年負圖傳帝命，左右羲軒詔神禹。<br/>
      爾來懷寶但貪眠，滿腹雷霆瘖不吐。<br/>
      赤龍白虎戰明日，<span class="style7">是月丙辰，明日庚寅。</span>倒卷黃河作飛雨。<br/>
      嗟吾豈樂鬬兩雄，有事徑須煩一怒。</p>
<p class="style15">聞公擇過雲龍張山人輒往從之公擇有詩戲用其韻</p>
<p>我生固多憂，肉食常苦墨。軒然就一笑，猶得好飲力。<br/>
      聞君過雲龍，對酒兩靜默。急攜清歌女，山郭及未昃。<br/>
      一歡難力致，邂逅有勝特。喧蜂集晚花，亂雀啅叢棘。<br/>
      山人樂此耳，寂寞誰時側。何當求好人，聊使治要襋。<br/>
      使君自孤僨，此理誰相直。不如學養生，一氣服千息。</p>
<p class="style15">送李公擇</p>
<p>嗟余寡兄弟，四海一子由。故人雖云多，出處不我謀。<br/>
      弓車無停招，逝去勢莫留。僅存今幾人，各在天一陬。<br/>
      有如長庚月，到曉爛不收。宜我與夫子，相好手足侔。<br/>
      比年兩見之，賓主更獻酬。樂哉十日飲，衎衎和不流。<br/>
      論事到深夜，僵仆鈴與騶。頗嘗見使君，有客如此不。<br/>
      欲別不忍言，慘慘集百憂。念我野夫兄，知名三十秋。<br/>
      已得其為人，不待風馬牛。他年林下見，傾蓋如白頭。</p>
<p class="style15">送筍芍藥與公擇二首</p>
<p>久客厭虜饌，<span class="style7">蜀人謂東北人虜子</span>枵然思南烹。故人知我意，千里寄竹萌。<br/>
      駢頭玉嬰兒，一一脫錦䙀。庖人應未識，旅人眼先明。<br/>
      我家拙廚膳，彘肉芼蕪菁。送與江南客，燒煮配香粳。</p>
<p>今日忽不樂，折盡園中花。園中亦何有，芍藥嫋殘葩。<br/>
      久旱復遭雨，紛披亂泥沙。不折亦安用，折去還可嗟。<br/>
      棄擲亮未能，送與謫仙家。還將一枝春，插向兩髻丫。</p>
<p class="style15">和孫莘老次韻</p>
<p>去國光陰春雪消，還家蹤跡野雲飄。<br/>
      功名正自妨行樂，迎送纔堪博早朝。<br/>
      雖去友朋親吏卒，却辭讒謗得風謠。<br/>
      今年我亦江東去，不問繁華與寂寥。</p>
<p class="style15">游張山人園</p>
<p>壁間一軸煙蘿子，盆裏千枝錦被堆。<br/>
      慣與先生為酒伴，不嫌刺史亦顏開。<br/>
      纖纖入麥黃花亂，颯颯催詩白雨來。<br/>
      聞道君家好井水，歸軒乞得滿瓶回。</p>
<p class="style15">杜介熙熙堂</p>
<p>崎嶇世路最先回，窈窕華堂手自開。<br/>
      咄咄何曾書怪事，熙熙長覺似春臺。<br/>
      白砂碧玉味方永，黃紙紅旗心已灰。<br/>
      遙想閉門投轄飲，鵾絃鐵撥響如雷。</p>
<p class="style15">次韻荅劉涇</p>
<p>吟詩莫作秋蟲聲，天公怪汝鉤物情，使汝未老華髮生。<br/>
      芝蘭得雨蔚青青。何用自燔以出馨。<br/>
      細書千紙雜真行。新音百變口如鸎。<br/>
      異議蜂起弟子爭。舌翻濤瀾卷齊城。<br/>
      萬卷堆胸兀相撐。以病為樂子未驚。<br/>
      我有至味非煎烹。是中之樂吁難名。<br/>
      綠槐如山闇廣庭。飛蟲繞耳細而清。<br/>
      敗席展轉臥見經。亦自不嫌翠織成。<br/>
      意行信足無溝坑。不識五郎呼作卿。<br/>
      吏民哀我老不明。相戒毋復煩鞭刑。<br/>
      時臨泗水照星星，微風不起鏡面平。<br/>
      安得一舟如葉輕，臥聞郵籤報水程。<br/>
      蓴羹羊酪不須評，一飽且救饑腸鳴。</p>
<p class="style15">攜妓樂游張山人園</p>
<p>大杏金黃小麥熟，墮巢乳鵲拳新竹。<br/>
      故將俗物惱幽人，細馬紅粧滿山谷。<br/>
      提壺勸酒意雖重，杜鵑催歸聲更速。<br/>
      酒闌人散却關門，寂歷斜陽掛疏木。</p>
<p><span class="style15">種德亭</span><span class="style7">并敘<br/>
      處士王復，家于錢塘，為人多技能而醫尤精，期於活人而已，不志於利。築室候潮門外，治園圃，作亭榭，以與賢士大夫游，惟恐不及，然終無所求。人徒知其接花藝果之勤，而不知其所種者德也，乃以名其亭，而作詩以遺之。</span></p>
<p>小圃傍城郭，閉門芝朮香。名隨市人隱，德與佳木長。<br/>
      元化善養性，倉公多禁方。所活不可數，相逢旋相忘。<br/>
      但喜賓客來，置酒花滿堂。我欲東南去，再觀雙檜蒼。<br/>
      山茶想出屋，湖橘應過墻。木老德亦熟，吾言豈荒唐。</p>
<p class="style15">文與可有詩見寄云待將一段鵝溪絹掃取寒梢萬尺長次韻荅之</p>
<p>為愛鵝溪白蠒光，掃殘雞距紫毫鋩。<br/>
      世間那有千尋竹，月落庭空影許長。</p>
<p class="style15">聞辯才法師復歸上天竺以詩戲問</p>
<p>道人出山去，山色如死灰。白雲不解笑，青松有餘哀。<br/>
      忽聞道人歸，鳥語山容開。神光出寶髻，法雨洗浮埃。<br/>
      想見南北山，花發前後臺。寄聲問道人，借禪以為詼。<br/>
      何所聞而去，何所見而回。道人笑不荅，此意安在哉。<br/>
      昔年本不住，今者亦無來。此語竟非是，且食白楊梅。</p>
<p class="style15">和子由送將官梁左藏仲通</p>
<p>雨足誰言春麥短，城堅不怕秋濤卷。<br/>
      日長惟有睡相宜，半脫紗巾落紈扇。<br/>
      芳草不鋤當戶長，珍禽獨下無人見。<br/>
      覺來身世都是夢，坐久枕痕猶著面。<br/>
      城西忽報故人來，急掃風軒炊麥飯。<span class="style15">徐州所出</span><br/>
      伏波論兵初矍鑠，中散談仙更清遠。<br/>
      南都從事亦學道，不卹腸空誇腦滿。<br/>
      問羊他日到金華，應許相將游閬苑。<span class="style7">黃初平之兄，尋其弟于金華山。</span></p>
<p class="style15">次韻秦觀秀才見贈秦與孫莘老李公擇甚熟將入京應舉</p>
<p>夜光明月非所投，逢年遇合百無憂。<br/>
      將軍百戰竟不侯，伯郎一斗得涼州。<br/>
      翹關負重君無力，十年不入紛華域。<br/>
      故人坐上見君文，謂是古人籲莫測。<br/>
      新詩說盡萬物情，硬黃小字臨黃庭。<br/>
      故人已去君未到，空吟河畔草青青。<br/>
      誰謂他鄉各異縣，天遣君來破吾願。<br/>
      一聞君語識君心，短李髯孫眼中見。<br/>
      江湖放浪久全真，忽然一鳴驚倒人。<br/>
      縱橫所值無不可，知君不怕新書新。<br/>
      千金敝帚那堪換，我亦淹留豈長筭。<br/>
      山中既未決同歸，我聊爾耳君其漫。</p>
<p class="style15">僕曩於長安陳漢卿家見吳道子畫佛，碎爛可惜。其後十餘年復見之於鮮于子駿家，則已裝背完好。子駿以見遺，作詩謝之。</p>
<p>貴人金多身復閑，爭買書畫不計錢。<br/>
      已將鐵石充逸少，<span class="style7">殷鐵石，梁武帝時人。今法帖大王書中有鐵石字。</span>更補朱繇為道玄。<span class="style7">世所收吳畫，多朱繇筆也。</span><br/>
      煙薰屋漏裝玉軸，鹿皮蒼璧知誰賢。<br/>
      吳生畫佛本神授，夢中化作飛空僊。<br/>
      覺來落筆不經意，神妙獨到秋毫顛。<br/>
      我昔長安見此畫，歎惜至寶空潸然。<br/>
      素絲斷續不忍看，已作蝴蝶飛聯翩。<br/>
      君能收拾為補綴，體質散落嗟神全。<br/>
      志公髣髴見刀尺，修羅天女猶雄妍。<br/>
      如觀老杜飛鳥句，脫字欲補知無緣。<br/>
      問君乞得良有意，欲將俗眼為洗湔。<br/>
      貴人一見定羞怍，錦囊千紙何足捐。<br/>
      不須更用博麻縷，付與一炬隨飛煙。</p>
<p class="style15">雨中過舒教授</p>
<p>疏疏簾外竹，瀏瀏竹間雨。窗扉靜無塵，几硯寒生霧。<br/>
      美人樂幽獨，有得緣無慕。坐依蒲褐禪，起聽風甌語。<br/>
      客來淡無有，灑掃涼冠屨。濃茗洗積昏，妙香淨浮慮。<br/>
      歸來北堂闇，一一微螢度。此生憂患中，一餉安閑處。<br/>
      飛鳶悔前笑，黃犬悲晚悟。自非陶靖節，誰識此間趣。</p>
<p class="style15">次韻舒教授寄李公擇</p>
<p>草書妙絕吾所兄，真書小低猶抗行。<br/>
      論文作詩俱不敵，看君談笑收降旌。<br/>
      去年逾月方出晝，<span class="style7">予去年留齊月餘。</span>為君劇飲幾濡首。<br/>
      今年過我雖少留，寂寞陶潛方止酒。<span class="style7">此行公擇病酒，多不飲。</span><br/>
      別時流涕攬君須，懸知此歡墜空虛。<br/>
      松下縱橫餘屐齒，門前轣轆想君車。<br/>
      怪君一身都是德，近之清潤淪肌骨。<br/>
      細思還有可恨時，不許藍橋見傾國。<span class="style7">公擇有婢名雲英，屢欲出，不果。</span></p>
<p class="style15">送鄭戶曹</p>
<p>水繞彭城樓，山圍戲馬臺。古來豪傑地，千歲有餘哀。<br/>
      隆準飛上天，重瞳亦成灰。白門下呂布，大星隕臨淮。<br/>
      尚想劉德輿，置酒此徘徊。爾來苦寂寞，廢圃多蒼苔。<br/>
      河從百步響，出到九里回。山水自相激，夜聲轉風雷。<br/>
      蕩蕩清河壖，黃樓我所開。秋月墮城角，春風搖酒杯。<br/>
      遲君為坐客，新詩出瓊瑰。樓成君已去，人事固多乖。<br/>
      他年君倦游，白首賦歸來。登樓一長嘯，使君安在哉。</p>
<p class="style15">次韻黃魯直見贈古風二首</p>
<p>佳穀臥風雨，稂莠登我場。陳前漫方丈，玉食慘無光。<br/>
      大哉天宇間，美惡更臭香。君看五六月，飛蚊殷回廊。<br/>
      茲時不少假，俛仰霜葉黃。期君蟠桃枝，千歲終一嘗。<br/>
      顧我如苦李，全生依路傍。紛紛不足慍，悄悄徒自傷。<br/>
      空山學仙子，妄意笙簫聲。千金得奇藥，開視皆豨苓。<br/>
      不知市人中，自有安期生。今君已度世，坐閱霜中蔕。<br/>
      摩挲古銅人，歲月不可計。閬風安在哉，要君相指似。</p>
<p class="style15">次韻荅舒教授觀余所藏墨</p>
<p>異時長笑王會稽，野鶩膻腥汙刀几。<br/>
      莫年却得庾安西，自厭家雞題六紙。<br/>
      二子風流冠當代，顧與兒童爭慍喜。<br/>
      秦王十八已龍飛，嗜好晚將蛇蚓比。<br/>
      我生百事不挂眼，時人謬說云工此。<br/>
      世間有癖念誰無，傾身障簏尤堪鄙。<br/>
      人生當著幾兩屐，定心肯為微物起。<br/>
      此墨足支三十年，但恐風霜侵髮齒。<br/>
      非人磨墨墨磨人，缾應未罄罍先恥。<br/>
      逝將振衣歸故國，數畝荒園自鋤理。<br/>
      作書寄君君莫笑，但覓來禽與青李。<br/>
      一螺點漆便有餘，萬竈燒松何處使。<br/>
      君不見永寧第中擣龍麝，列屋閑居清且美。<br/>
      倒暈連眉秀嶺浮，雙鴉畫鬢香雲委。<br/>
      時聞五斛賜蛾綠，不惜千金求獺髓。<br/>
      聞君此詩當大笑，寒窗冷硯冰生水。</p>
<p class="style15">送鄭戶曹賦席上果得榧子</p>
<p>彼美玉山果，粲為金盤實。瘴霧脫蠻溪，清樽奉佳客。<br/>
      客行何以贈，一語當加璧。祝君如此果，德膏以自澤。<br/>
      驅攘三彭仇，已我心腹疾。願君如此木，凜凜傲霜雪。<br/>
      斲為君倚几，滑淨不容削。物微興不淺，此贈毋輕擲。</p>
<p class="style15">送胡掾</p>
<p>亂葉和淒雨，投空如散絲。游年一如此，遊子去何之。<br/>
      節義古所重，艱危方自茲。他時著清德，仍復畏人知。</p>
<p class="style15">荅仲屯田次韻</p>
<p>秋來不見渼陂岑，千里詩盟忽重尋。<br/>
      大木百圍生遠籟，朱絃三歎有遺音。<br/>
      清風卷地收殘暑，素月流天掃積陰。<br/>
      欲遣何人賡絕唱，滿堦桐葉候蟲吟。</p>
<p class="style15">密州宋國博以詩見紀在郡雜詠次韻荅之</p>
<p>吾觀二宋文，字字照縑素。淵源皆有考，奇險或難句。<br/>
      後來邈無繼，嗣子其殆庶。胡為尚流落，用舍真有數。<br/>
      當時苟悅可，慎勿笑杕杜。斲窗誰赴救，袖手良優裕。<br/>
      山城辱吾繼，缺短煩遮護。昔年繆陳詩，無人聊瓦注。<br/>
      子今賡絕唱，外重中已懼。何當附家集，擊壤追咸濩。</p>
<p class="style15">荅范祖禹</p>
<p>吾州下邑生劉季，誰數區區張與李。<span class="style7">來詩有張僕射、李臨淮之句。</span><br/>
      重瞳遺迹已塵埃，惟有黃樓臨泗水。<span class="style7">郡有廳事，俗謂之霸王廳，相傳不可坐，僕拆之以蓋黃樓。</span><br/>
      而今太守老且寒，俠氣不洗儒生酸。<br/>
      猶勝白門窮呂布，欲將鞍馬事曹瞞。</p>
<p class="style15">次韻荅王定國</p>
<p>每得君詩如得書，宣心寫妙書不如。<br/>
      眼前百種無不有，知君一以詩驅除。<br/>
      傳聞都下十日雨，青泥沒馬街生魚。<br/>
      舊雨來人今不來，油然獨酌臥清虛。<span class="style7">堂名。</span><br/>
      我雖作郡古云樂，山川信美非吾廬。<br/>
      願君不廢重九約，念此衰冷勤呵噓。</p>
<p><span class="style15">芙蓉城</span><span class="style7">并敘<br/>
      世傳王迥字子高，與仙人周瑤英遊芙蓉城。元豐元年三月，余始識子高，問之信然，乃作此詩。極其情而歸之，正亦變風止乎禮義之意也。</span></p>
<p>芙蓉城中花冥冥，誰其主者石與丁。<br/>
      珠簾玉案翡翠屏，雲舒霞卷千娉婷。<br/>
      中有一人長眉青，炯如微雲淡疏星。<br/>
      往來三世空練形，竟坐誤讀黃庭經。<br/>
      天門夜開飛爽靈，無復白日乘雲軿。<br/>
      俗緣千劫磨不盡，翠被冷落淒餘馨。<br/>
      因過緱山朝帝廷，夜聞笙簫弭節聽。<br/>
      飄然而來誰使令，皎如明月入窗櫺。<br/>
      忽然而去不可執，寒衾虛幌風泠泠。<br/>
      仙宮洞房本不扃，夢中同躡鳳凰翎。<br/>
      徑渡萬里如奔霆，玉樓浮空聳亭亭。<br/>
      天書雲篆誰所銘，繞樓飛步高竛竮。<br/>
      仙風鏘然韻流鈴，蘧蘧形開如酒醒，芳卿寄謝空丁寧。<br/>
      一朝覆水不返缾，羅巾別淚空熒熒。<br/>
      春風花開秋葉零，世間羅綺紛膻腥。<br/>
      此生流浪隨滄溟，偶然相值兩浮萍。<br/>
      願君收視觀三庭，勿與嘉穀生蝗螟。<br/>
      從渠一念三千齡，下作人間尹與邢。</p>
<p><span class="style15">和鮮于子駿鄆州新堂月夜二首</span><span class="style7">前次韻，後不次。</span></p>
<p>去歲遊新堂，春風雪消後。池中半篙水，池上千尺柳。<br/>
      佳人如桃李，蝴蝶入衫袖。山川今何許，疆野已分宿。<br/>
      歲月不可思，駛若船放溜。繁華真一夢，寂寞兩榮朽。<br/>
      惟有當時月，依然照杯酒。應憐船上人，坐穩不知漏。</p>
<p>明月入華池，反照池上堂。堂中隱几人，心與水月涼。<br/>
      風螢已無跡，露草時有光。起觀河漢流，步屐響長廓。<br/>
      名都信繁會，千指調絲簧。先生病不飲，童子為燒香。<br/>
      獨作五字詩，清絕如韋郎。詩成月漸側，皎皎兩相望。</p>
<p class="style15">送將官梁左藏赴莫州</p>
<p>燕南垂，趙北際，其間不合大如礪。<br/>
      至今父老哀公孫，烝土為城鐵作門。<br/>
      城中積穀三百萬，猛士如雲驕不戰。<br/>
      一朝鼓角鳴地中，帳下美人空掩面。<br/>
      豈如千騎平時來，笑談謦欬生風雷。<br/>
      葛巾羽扇紅塵靜，投壺雅歌清燕開。<br/>
      東方健兒虓虎樣，泣涕懷思廉恥將。<br/>
      彭城老守亦淒然，不見君家雪兒唱。</p>
<p class="style15">次韻子由送趙㞦歸覲錢塘遂赴永嘉</p>
<p>歸舟轉河曲，稍見楚山蒼。候吏來迎客，吳音已帶鄉。<br/>
      言從謝康樂，先獻魯靈光。已擊三千里，何須四十強。<br/>
      風流半刺史，清絕校書郎。到郡詩成集，尋溪水濺裳。<br/>
      芒鞋隨采藥，蠒紙記流觴。海靜蛟鼉出，山空草木長。<br/>
      宦遊無遠近，民事要更嘗。願子傳家法，他年請尚方。</p>
<p class="style15">中秋月三首</p>
<p>殷勤去年月，瀲灩古城東。憔悴去年人，臥病破窗中。<br/>
      徘徊巧相覓，窈窕穿房櫳。月豈知我病，但見歌樓空。<br/>
      撫枕三歎息，扶杖起相從。天風不相哀，吹我落瓊宮。<br/>
      白露入肝肺，夜吟如秋蟲。坐令太白豪，化為東野窮。<br/>
      餘年知幾何，佳月豈屢逢。寒魚亦不睡，竟夕相噞喁。</p>
<p>六年逢此月，五年照離別。<span class="style7">中秋有月凡六年矣，惟去歲與子由會於此。</span><br/>
      歌君別時曲，滿坐為淒咽。<br/>
      留都信繁麗，此會豈輕擲。鎔銀百頃湖，挂鏡千尋闕。<br/>
      三更歌吹罷，人影亂清樾。歸來北堂下，寒光翻露葉。<br/>
      喚酒與婦飲，念我向兒說。豈知衰病後，空盞對梨栗。<br/>
      但見古河東，𪍷麥如鋪雪。欲和去年曲，復恐心斷絕。</p>
<p>舒子在汶上，閉門相對清。<span class="style7">舒煥試舉人鄆州。</span><br/>
      鄭子向河朔，<span class="style7">鄭僅赴北京戶曹。</span>孤舟連夜行。<br/>
      頓子雖咫尺，兀如在牢扃。<span class="style7">頓起來徐試舉人。</span><br/>
      趙子寄書來，水調有餘聲。<span class="style7">今日得趙杲卿書，猶記余在東武中秋所作水調歌頭。</span><br/>
      悠哉四子心，共此千里明。明月不解老，良辰難合并。<br/>
      回顧坐上人，聚散如流萍。嘗聞此宵月，萬里同陰晴。<span class="style7">故人文生為余言：嘗見海賈云中秋有月，則是歲珠多而圓，賈人常以此候之，雖相去萬里，他日會合，相問陰晴，無不同者。</span><br/>
      天公自著意，此會那可輕。明年各相望，俯仰今古情。</p>
<p class="feature">中秋見月寄子瞻兄 子由</p>
<p class="feature">西風吹暑天益高，明月耿耿分秋毫。<br/>
      彭城閉門青嶂合，坐聽百步鳴飛濤。<br/>
      史君攜客登燕子，月色著人冷如水。<br/>
      筵前不設鼓與鐘，處處笛聲相應起。<br/>
      浮雲卷盡流金丸，戲馬臺西山鬱蟠。<br/>
      杯中淥酒一時盡，衣上白露三更寒。<br/>
      扁舟明日浮古汴，回首逡巡陵谷變。<br/>
      河吞巨野入長淮，城沒黃流只三板。<br/>
      明年築城城似山，伐木為堤堤更堅。<br/>
      黃樓未成河已退，空有遺跡令人看。<br/>
      城頭見月應更好，河流深處今生草。<br/>
      子孫免被魚鼈食，歌舞聊寬史君老。<br/>
南都從事老更貧，羞見青天月照人。<br/>
飛鶴投籠不能出，曾是彭城坐中客。</p>
<p class="style15">和子由中秋見月</p>
<p>明月未出羣山高，瑞光千丈生白毫。<br/>
      一杯未盡銀闕湧，亂雲脫壞如崩濤。<br/>
      誰為天公洗眸子，應費明河千斛水。<br/>
      遂令冷看世間人，照我湛然心不起。<br/>
      西南火星如彈丸，角尾奕奕蒼龍蟠。<br/>
      今宵注眼看不見，更許螢火爭清寒。<br/>
      何人艤舟臨古汴，千燈夜作魚龍變。<br/>
      曲折無心逐浪花，低昂赴節隨歌板。<span class="style7">是夜，賈客舟中放水燈。<br/>
</span>青熒滅沒轉前山，浪颭風迴豈復堅。<br/>
      明月易低人易散，歸來呼酒更重看。<br/>
      堂前月色愈清好，咽咽寒螿鳴露草。<br/>
      卷簾推戶寂無人，窗下咿啞惟楚老。<span class="style7">近有一孫，名楚老。</span><br/>
      南都從事莫羞貧，對月題詩有幾人。<br/>
      明朝人事隨日出，怳然一夢瑤臺客。</p>
<p class="style15">荅王鞏。鞏將見過，有詩自謂惡客，戲之。</p>
<p>汴泗繞吾城，城堅如削鐵。中有李臨淮，號令肝膽裂。<br/>
      古來彭城守，未省怕惡客。惡客云是誰，祥符相公孫。<br/>
      是家豪逸生有種，千金一擲頗黎盆。連車載酒來，不飲外酒嫌其村。<br/>
      子有千缾酒，我有萬株菊。任子滿頭插，團團見花不見目。<br/>
      醉中插花歸，花重壓折軸。<br/>
      問客何所須，客言我愛山。青山自繞郭，不要買山錢。<br/>
      此外有黃樓，樓下一河水。美哉洋洋乎，可以療飢并洗耳。<br/>
      彭城之遊樂復樂，客惡何如主人惡。</p>
<p class="style15">次韻王定國馬上見寄</p>
<p>昨夜霜風入裌衣，曉來病骨更支離。<br/>
      疏狂似我人誰顧，坎軻憐君志未移。<br/>
      但恨不攜桃葉女，尚能來趁菊花時。<br/>
      南臺二謝無人繼，直恐君詩勝義熙。<span class="style7">二謝從宋武帝九日燕戲馬臺。</span></p>
<p class="style15">與頓起孫勉泛舟探韻得未字</p>
<p>窗前堆梧桐，牀下鳴絡緯。佳人尺書到，客子中夜喟。<br/>
      朝來一樽酒，晤語聊自慰。秋蠅已無聲，霜蟹初有味。<br/>
      當為壯士飲，眥裂須磔蝟。勿作兒女懷，坐念蠨蛸畏。<br/>
      山城亦何有，一笑瀉肝胃。泛舟以娛君，魚鼈多可餼。<br/>
      縱為十日飲，未遽主人費。吾儕俱老矣，耿耿知自貴。<br/>
      寧能傍門戶，啼笑雜猩狒。要將百篇詩，一吐千丈氣。<br/>
      蕭條歲行暮，迨此霜雪未。明朝出城南，遺跡觀楚魏。<br/>
      西風迫吹帽，金菊亂如沸。願君勿言歸，輕別吾所諱。</p>
<p class="style15">次韻荅頓起二首</p>
<p>挽袖推腰踏破紳，舊聞攜手上天門。<br/>
      相逢應覺聲容似，欲話先驚歲月奔。<br/>
      新學已皆從許子，諸生猶自畏何蕃。<br/>
      殿廬直宿真如夢，猶記憂時策萬言。<span class="style7">頓君及第時，余為殿試編排官，見其荅策語頗直。其後與子由試舉人西京，既罷，同登嵩山絕頂。嘗見其唱酬詩十餘首，頓詩中及之。</span></p>
<p>十二東秦比漢京，去年古寺共題名。<span class="style7">去歲見之於青州。</span><br/>
      早衰怪我遽如許，苦學憐君太瘦生。<br/>
      茆屋擬歸田二頃，金丹終掃雪千莖。<br/>
      何人更似蘇司業。和徧新詩滿洛城。    </p>
<hr/>
</div>

<!-- end .main --></div>
<!-- end #main --></div>

</div>



</body></html>