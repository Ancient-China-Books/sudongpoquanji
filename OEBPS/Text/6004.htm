<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡內制集-卷四</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>內制集</h5>
　<span class="style9">卷四</span>
<hr/>
<p> <span class="style16">賜熙河秦鳳路帥臣并沿邊知州軍臣寮茶銀合兼傳宣撫問口宣</span><span class="style7">元祐二年八月十日</span></p>
<p>有敕。卿等夙分邊寄，深識虜情。屬此盛秋，勞於警備。宜加寵賚，以示眷懷。</p>
<p class="style16">賜熙河秦鳳路提刑轉運茶銀合兼傳宣撫問口宣<span class="style7">元祐二年八月十日</span></p>
<p>有敕。卿持節宣風，久分憂寄。調兵足食，想極賢勞。宜有寵頒，以彰眷遇。</p>
<p><span class="style16">賜觀文殿大學士光祿大夫知永興軍韓縝茶銀合兼傳宣撫問口宣</span><span class="style7">元祐二年八月十日</span></p>
<p>有敕。卿釋政廟堂，均勞方面。兵民之重，綏御實勞。往諭至懷，仍加寵賚。</p>
<p class="style16">賜皇弟武成軍節度使祁國公偲生日禮物口宣<span class="style7">元祐二年八月十六日</span></p>
<p>有敕。卿棣華襲慶，桐葉分封。載臨震肅之辰，特致壽康之祝。其膺寵錫，以介神休。</p>
<p class="style16">賜朝議大夫試戶部尚書李常乞除沿邊一州不允詔<span class="style7">元祐二年八月二十二日</span></p>
<p>敕李常。在泮獻馘，亦儒者之常。挺劍疾鬬，蓋孔門之事。雖然義有輕重，理有後先。與其自請捍邊，治癬疥之疾；曷若盡瘁事國，幹心膂之憂。苟推是心，何往非報。雖願受長纓而往者，卿之本心；然自以尺箠而鞭之，吾有餘力。尚體此意，姑安厥官。</p>
<p><span class="style16">賜太師平章軍國重事文彥博宰相呂公著自今後入朝凡有拜禮宜並特與免拜詔</span><span class="style7">元祐二年八月二十五日</span></p>
<p>敕彥博。朕聞几杖以優賢，著之典禮；耋老無下拜，書於春秋。魏太傅鍾繇，以足疾乘車就坐，自爾三公有疾，以為故事。而唐司徒馬燧，亦以老病自力，對於延英，詔使毋拜。今吾耆老大臣，四朝之舊，德隆而望重，任大而憂深者，惟卿與公著而已。<span class="style7">呂公著詔即改云：惟彥博與卿而已。</span>方資其蓍龜之告，豈責以筋力之禮。今後入朝，凡有拜禮，宜並特免。卿其專有為之報，略無益之儀。毋或固辭，以稱朕意。</p>
<p class="style16">賜宰相呂公著乞罷相位除一外任不許批答<span class="style7">元祐二年八月二十八日</span></p>
<p>夫以才御物，才有盡而物無窮；以道應物，道無窮而物有盡。凡今之患，所乏非才。以卿篤於愛君，必能建長久之策；澹然無我，可以寄枉直之權。二年於茲，百度惟正。事既就緒，民亦小康。至於微疾之屢攻，此亦高年之常理。卿其良食自輔，為國少安。譬如止水之在槃，豈復勞心於鑒物。心且不勞，而況於力乎。</p>
<p class="style16">賜宰相呂公著乞罷相位除一外任不許批答<span class="style7">元祐二年八月二十五日</span></p>
<p>朕以天下之大，知為君之難。有朽索馭六馬之憂，有抱火措積薪之懼。正賴多士，協於一心。朝夕以思，彌縫其闕。凡今中外執事膂力之畢陳，視吾一二老臣進退以為節。卿若無事而引去，人將相顧以自疑。而況邊鄙未寧，兵民多故。而予左右之老，先自求於便安。則夫疏遠之臣，何以責其盡瘁。勉輔不逮，期於有成。</p>
<p class="style16">賜宰相呂公著乞外任不允批答口宣<span class="style7">元祐二年八月二十三日</span></p>
<p>有敕。全德之老，朕所仰成。大義未安，卿當畏去。純忠所激，微疾自除。</p>
<p><span class="style16">賜新除兼侍讀依前光祿大夫吏部尚書蘇頌辭免恩命不允詔</span><span class="style7">元祐二年八月二十七日</span></p>
<p>敕蘇頌。朕惟左右正人之求，甚難其選。以為直亮多聞之益，宜莫如卿。方虛懷於至言，豈曲從於遜避。亟服乃事，毋煩固辭。</p>
<p class="style16">迎奉神宗皇帝御容赴西京會聖宮應天禪院奉安導引歌詞</p>
<p>經文緯武，十有九年中。遺烈震羌戎。渭橋夾道千君長，猶是建元功。西瞻溫洛與神崧，蓮宇照瓊宮。人間俯仰成今古，流澤自無窮。</p>
<p class="style16">乞允文彥博等辭避免拜劄子<span class="style7">元祐二年</span></p>
<p>臣近奉聖旨，撰賜文彥博、呂公著今後入朝免拜詔書，今又準內降指麾，撰不允彥博辭避免拜批答。臣謹按禮經：「八十拜君命，一座再至。」所謂「拜君命」者，傳命而拜，非朝見也，然且不免。周天子賜齊桓公胙曰：「伯父耋老，無下拜。」公曰：「天威不違顏咫尺。」下拜登受。所謂「無下拜」者，拜於堂上，非不拜也，然且不敢。鍾繇以足疾乘車就坐，疑若不拜，然亦無明文。君前乘車，豈足為法。而馬燧延英不拜，蓋是臨時優禮，無今後遂不復拜之文。祖宗舊例，如呂端之流，以老病進對，亦止於臨時傳宣不拜。今來彥博、公著今後免拜指麾，自是朝廷優賢貴老，度越古今，無可議者。但臣是有司，合守典禮，兼恐彥博、公著終不敢當。以臣愚見，不若允其所請。若聖恩優閔老臣，眷眷不已，遇其朝見，間或傳宣不拜，足以為非常之恩。臣忝備侍從，懷有所見，不敢不盡。所有不允批答，臣未敢撰。取進止。</p>
<p class="style16">賜太師文彥博辭免不拜恩命許批答<span class="style7">元祐二年八月二十七日</span></p>
<p>卿義重股肱，望隆堂陛。陛廉遠則堂皇峻，股肱逸而元首安。故出異恩，特鐫苛禮。而卿深執恭巽，力守典刑。確然自陳，義不可奪。勉從其意，愧歎於中。</p>
<p class="style16">賜太師文彥博辭免不拜恩命許批答<span class="style7">元祐二年八月二十七日</span></p>
<p>朕優禮師傅，達德齒之尊，以亟拜為可略，古之道也。卿謹嚴朝廷，明君臣之分，以不拜為未安，禮之節也。道並行而不悖，義有重而難移。勉循所陳，不忘嘉歎。</p>
<p class="style16">賜宰相呂公著乞罷相位不許斷來章批答<span class="style7">元祐二年八月二十七日</span></p>
<p>孔子曰：「苟有用我者，期月而已可也，三年有成。」夫以聖人，猶待三年而後成功，況其下者。今卿助我為治，自以為既成矣乎，其未也？譬如玉人雕琢玉，中道而易之，豈復成器哉。</p>
<p class="style16">賜宰相呂公著乞罷相位不許斷來章批答<span class="style7">元祐二年八月二十七日</span></p>
<p>古者君臣之間，率常千載一遇。今聖母在位，正身虛己，仰成輔弼。雖疏遠小臣，猶欲畢命自效，而卿乃以小疾求去，縱無意於功名，獨不惜此時乎？勉卒乃事，使百姓富足，四夷乂安。然後謝事歸老，豈不臣主俱榮哉。</p>
<p class="style16">賜宰相呂公著乞罷相位不允斷來章批答口宣<span class="style7">元祐二年八月二十八日</span></p>
<p>有敕。卿之在位，為德與民。朕意不移，徒煩屢請。速起視事，毋復固辭。</p>
<p><span class="style16">賜守司空開府儀同三司致仕韓絳乞受冊禮畢隨班稱賀免赴詔</span><span class="style7">元祐二年八月二十七日</span></p>
<p>敕韓絳。卿脫屣軒冕，頤神丘園。不為絕俗之高，愈篤愛君之意。喜聞冊號，請覲內廷。在臣子之誠心，卿為盡節；顧筋骸之未禮，吾所未安。</p>
<p class="style16">賜宰相呂公著乞罷免相位不允詔<span class="style7">元祐二年八月二十七日</span></p>
<p>敕公著。宰相之責，綏靖四方。羌人既俘，士氣益振。長轡遠馭，方資老謀。卿不強起，孰卒吾事？近以二老之故，削亟拜之禮。而彥博執謙不回，朕既從其請矣。卿起就位，復何疑哉。</p>
<p><span class="style16">賜皇弟定武軍節度使開府儀同三司咸寧郡王俁生日禮物口宣</span><span class="style7">元祐二年八月二十八日</span></p>
<p>有敕。眷予母弟。誕慶茲辰。載詠斯干之詳，宜均既醉之福。祗膺寵數，永錫壽祺。</p>
<p><span class="style16">賜太師平章軍國重事文彥博辭免免入朝拜禮允批答口宣</span><span class="style7">元祐二年八月二十八日</span></p>
<p>有敕。卿勳德愈高，謙恭不伐。盡事君之禮，忘屈身之勞。重違嘉言，特寢前命。</p>
<p class="style16">生獲鬼章文武百寮稱賀宣答詞<span class="style7">元祐二年八月二十八日</span></p>
<p class="style15">太皇太后</p>
<p>種羌叛渙，西鄙繹騷。首出偏師，遂擒元惡。安邊之喜，與卿等同之。</p>
<p class="style15">皇帝</p>
<p>凶狡就俘，羌戎一震。既增吏士之氣，亦寬戍守之勞。靖寇息民，與卿等同喜。</p>
<p class="style16">八月二十八日入內高班蔡克明傳宣取批答宰臣以下賀生獲鬼章表</p>
<p class="style15">太皇太后</p>
<p>國家偃兵息民，函養中外。鬼章無故犯順，神人棄之。雖廟社無疆之休，亦將相一心之助。封章來上，嘉歎不忘。</p>
<p class="style15">皇帝</p>
<p>朕上承慈訓，下盡群策。務漸寬於民力，本無意於邊功。既狂狡之就擒，知休息之有日。再閱來奏，嘉歎於中。</p>
<p><span class="style16">賜皇叔成德荊南等軍節度使守太尉開府儀同三司荊王頵王生日禮物口宣</span><span class="style7">元祐二年八月二十日</span></p>
<p>有敕。卿以名世之傑，居叔父之親。乃眷良辰，實鍾餘慶。宜膺異數之禮，永錫無疆之休。</p>
<p class="style16">賜宰相呂公著辭免不拜恩命允批答<span class="style7">元祐二年九月一日</span></p>
<p>卿執德惟一，守禮不回。不以坐論為安，而以拜上為泰。使朕不盡養老之意，而卿得畏威之道。勉從其志，嘉歎不忘。</p>
<p class="style16">賜宰相呂公著辭免不拜恩命允批答<span class="style7">元祐二年九月一日</span></p>
<p>君之視臣，譬之手足。方責其大，不強所難。而卿深執謙恭，力求避免。深惟孔子事君盡禮之義，曲從其請，以儆惰媮。</p>
<p><span class="style16">熙河蘭會路賜种誼已下銀合茶藥及撫問犒設漢蕃將校以下口宣</span><span class="style7">元祐二年九月二日</span></p>
<p>有敕。汝等受成元帥，問罪種羌。即俘凶渠，備見忠力。各加犒賜，用示眷懷。</p>
<p><span class="style16">賜保靜軍節度使檢校司空開府儀同三司建安郡王宗綽生日禮物口宣</span><span class="style7">元祐二年九月二日</span></p>
<p>有敕。位隆將相，德重宗藩，方秋律之既深，紀門弧之多慶。宜膺寵錫，以介壽祺。</p>
<p class="style16">撫問劉舜卿兼賜銀合茶藥口宣<span class="style7">元祐二年九月二日</span></p>
<p>有敕。卿翰屏西服，威懷種羌。嚴兵盛秋，得雋戎落。特遣勞問，仍示寵頒。</p>
<p class="style16">賜陝西路轉運判官孫路銀合茶藥口宣<span class="style7">元祐二年九月五日</span></p>
<p>有敕。汝以職事，出按邊防。屬此軍興，想勞心計。宜加寵錫，以示眷懷。</p>
<p class="style16">賜陝府西路轉運司勾當公事游師雄銀合茶藥口宣<span class="style7">元祐二年九月五日</span></p>
<p>有敕。汝以儒臣，習知疆政。王事靡盬，周爰咨謀。宜有寵頒，以旌勤瘁。</p>
<p class="style16">西京會聖宮應天禪院奉安神宗皇帝御容奏告諸帝祝文<span class="style7">元祐二年九月六日</span></p>
<p>於穆神考，陟配在天。有嚴祠宮，從祀我祖。時日協吉，聖靈其安。寵綏後人，永錫純嘏。</p>
<p class="style16">西京應天禪院會聖宮奉安神宗皇帝神御祝文<span class="style7">元祐二年九月六日</span></p>
<p>於皇在天，丕冒下土。矧此山陵之近，顧瞻兩都；宅於嵩洛之間，上聯五聖。有嚴淨宇，<span class="style7">會聖宮改為真館。</span>祗奉晬顏，願追梵釋之遊，<span class="style7">會聖宮改為仙聖之遊。</span>永答人天之望。</p>
<p class="style16">生擒西蕃鬼章奏告永裕陵祝文<span class="style7">元祐二年九月五日</span></p>
<p>大獼獲禽，必有指蹤之自；豐年高廩，孰知耘耔之勞。憬彼西戎，古稱右臂。自嘉祐末，兀征擾邊。至熙寧中，董氈方命。於赫聖考，恭行天誅。非貪尺寸之疆，蓋為民除蟊蠈。遂建長久之策，不以賊遺子孫。而西蕃大首領鬼章，首犯南川，北連拓拔。申命諸將，擇利而行；旋聞偏師，無往不克。吏士用命，爭酬未報之恩；聖靈在天，難逃不漏之網。已於八月戊戌，生獲鬼章。頡利成擒，初無渭水之耻；郅支授首，聊報谷吉之冤。謹當推本聖心，益修戎略。務在服近而來遠，期於偃革以息民。仰冀威神，曲垂昭鑒。</p>
<p class="style16">賜太師文彥博上第一表乞致仕不允批答<span class="style7">元祐二年九月八日</span></p>
<p>省表具之。卿之求去蓋數矣，言不為不切，而朕終莫之從；朕之留卿亦至矣，禮不為不盡，而卿終莫之亮。君臣之際，情不相喻，朕甚疑之。夫樂丘園而厭軒冕，亦古人之一節，而非聖賢之高致；尊耆老以重朝廷，蓋天下之大計，而非沖人之私欲。與其使朕屈公議以從卿，曷若卿少貶其私意以徇天下乎？</p>
<p class="style16">賜太師文彥博上第一表乞致仕不允批答<span class="style7">元祐二年九月八日</span></p>
<p>覽表具之。卿之所以欲去者二：疲於朝會，勞於應物，一也；功成身退，欲享其樂，二也。而吾之所以必留者三：卿以傑人之資，開物成務，世不可闕，一也；弼亮四朝，更涉變故，謀無遺策，二也；名冠天下，進退之間，為國休戚，三也。吾方盡養老之道，隆禮以優賢，廟堂之上，猶有足樂。則夫卿之欲去者可回，而吾之必留者，蓋不可易也。</p>
<p class="style16">賜太師文彥博乞致仕第一表不允批答口宣<span class="style7">元祐二年九月九日</span></p>
<p>有敕。朕上承慈訓，下酌民言。秉國之成，非卿莫可。來請雖切，朕意不移。</p>
<p class="style16">賜太師文彥博乞致仕不許斷來章批答<span class="style7">元祐二年九月十一日</span></p>
<p>覽表具之。為君難，為臣不易。非吾推誠無疑，不能起卿於安佚；非卿忘身徇國，不能從我於艱難。召用之初，中外相慶。搢紳莫不競勸，父老至於涕流。中道而歸，其義安在？宜思一身之樂，輕於社稷；毋使庶人之議，及於朝廷。</p>
<p class="style16">賜太師文彥博乞致仕不許斷來章批答<span class="style7">元祐二年九月十一日</span></p>
<p>省表具之。君子安身崇德，如山嶽之鎮；開物成務，如江河之流。若山嶽之鎮，動搖不安，江河之流，行止自便，則物將交病，人亦何觀。朕之望卿，無以異此。宜守不移之志，以成可大之功。</p>
<p class="style16">賜太師文彥博乞致仕不允斷來章批答口宣<span class="style7">元祐二年九月十一日</span></p>
<p>有敕。卿望重百闢，威聞四夷。進退之間，輕重所寄。毋煩屢請，朕命不移。</p>
<p class="style16">賜太師文彥博乞致仕不允詔<span class="style7">元祐二年九月十日</span></p>
<p>敕彥博。卿求退之意，著於士民；執謙之心，信於天地。勉當委重之託，初無懷祿之嫌。大義苟安，細故可略。朕命不再，卿其少安。</p>
<p class="style16">賜太師文彥博乞致仕不允詔</p>
<p>敕彥博。論道則忘年，卿不可以年既高而為請；稱德則鄙力，卿不可以力不足而為辭。斷之於中。義有不易。豈以屢請之故，而廢將成之功。體君至懷，以慰公議。</p>
<p class="style16">十月一日永裕陵下宮開啟資薦神宗皇帝道場齋文<span class="style7">元祐二年九月十一日</span></p>
<p>橋山永望，莫瞻弓劍之餘；陽月載臨，徒增霜露之感。招延淨眾，崇建梵筵；庶集勝因，仰資真馭。</p>
<p class="style16">撫問秦鳳等路臣寮口宣<span class="style7">元祐二年九月十八日</span></p>
<p>有敕。卿等綏馭兵民，布宣條教。眷惟忠藎，想極劬勞。屬此早寒，各宜厚愛。</p>
<p class="style16">西京會聖宮應天禪院奉安神宗皇帝御容禮畢開啟道場齋文<span class="style7">元祐二年九月十七日</span></p>
<p>原廟告成，神游既奠。雖聖靈之無礙，對越在天；從世法之有為，歸依於佛。普願幽明之域，悉登淨妙之庭。集此勝因，以資仙馭。</p>
<p class="style16">白溝驛傳宣撫問大遼賀興龍節人使及賜御筵口宣<span class="style7">元祐二年九月十二日</span></p>
<p>有敕。卿等遠馳信幣，來慶誕辰。念此修塗，喜於入境。宜加燕勞，以示眷存。</p>
<p class="style16">西京會聖宮應天禪院奉安神宗皇帝御容前一日奏告永裕陵祝文<span class="style7">元祐二年九月三日</span></p>
<p>國家推本漢儀，立郡國之廟；參用唐制，就佛老之祠。乃眷洛都，載瞻園寢。並興靈宇，以奉神禧。閔惟沖人，恭蹈成憲；謹擇良日，臨遣近臣。庶回日月之光，少答人天之望。</p>
<p class="style16">沿路撫問奉安神宗御容禮儀使呂大防已下口宣<span class="style7">元祐二年九月十二日</span></p>
<p class="style15">鄭州</p>
<p>有敕。卿等恭持使節，祗事祠宮。遠涉郵途，實勞啟處。特加存問，以示眷懷。</p>
<p class="style15">鞏縣</p>
<p>有敕。卿等出使別都，展儀原廟。衝涉微凜，勤勞遠途。體此眷懷，宜加調衛。</p>
<p class="style15">西京</p>
<p>有敕。卿等暫去闕庭，服勤郵傳。奉祠之重，率禮為勞。已事遄歸，式符眷遇。</p>
<p class="style16">賜嗣濮王宗暉生日禮物口宣<span class="style7">元祐二年九月二十二日</span></p>
<p>有敕。流澤之深，積慶之厚，嘉此良日，篤生賢王。受茲多儀，永錫難老。</p>
<p class="style16">永裕陵十月旦表</p>
<p>伏以戒寒墐戶，倏及於秦正。前晦行陵，祗循於漢禮。恭惟謚號皇帝，懿文緯世，厚德載時。休老勞農，追述養民之政；厲兵講武，敢忘經國之謀。永望寢園，益增感慕。</p>
<p><span class="style16">西京會聖宮應天禪院奉安神宗御容禮畢押賜禮儀使已下御筵口宣</span><span class="style7">元祐二年九月二十一日</span></p>
<p>有敕。卿等既成原廟，復奠神游，乃眷元臣，往嚴盛禮。宜均燕衎，以示眷存。</p>
<p class="style16">賜龍圖閣直學士尚書工部侍郎蔡延慶乞知應天府不允詔<span class="style7">元祐二年九月十六日</span></p>
<p>敕延慶。入侍禁近，出殿藩服。已試之效，藹然有聲。今若予工，宜有餘力。夫游刃肯綮，尚不辭難；退食委蛇，豈當告病。膚理微疾，行當自痊。勉安厥官，以稱朕意。</p>
<p class="style16">賜外任臣寮等進奉坤成節功德疏詔敕書<span class="style7">元祐二年九月二十四日</span></p>
<p>敕馮京。職雖在外，忠不忘君。集勝妙之良因，致壽康之善禱。眷言誠盡，良極歎嘉。</p>
<p class="style16">賜朝奉郎通判梓州趙君奭進奉坤成節無量壽佛敕書<span class="style7">元祐二年九月二十四日</span></p>
<p>敕趙君奭。相好妙嚴，衷誠傾盡。汝期乃后，享無量之年；吾欲斯民，同極樂之世。永言忠愛，良用歎咨。</p>
<p class="style16">趙州賜大遼皇帝賀興龍節大使茶藥詔<span class="style7">元祐二年九月二十七日</span></p>
<p>敕。卿鄰歡載講，使節甚華。永言郵傳之勤，適此風霜之候。宜加寵賚，以示眷存。</p>
<p class="style16">趙州賜大遼皇帝賀興龍節副使茶藥詔<span class="style7">元祐二年九月二十七日</span></p>
<p>敕。卿載馳遠道，良苦祁寒。豈無藥物之嘉，以輔寢興之節。宜膺寵錫，尚體至懷。</p>
<p class="style16">神宗皇帝御容至會聖宮并應天禪院前一日奏告諸帝祝文</p>
<p>三靈眷命，六聖在天。崧洛之間，仙釋所館。惟茲吉禘之始，當祔出游之庭。念彼元臣，昔皆侑食。一新惟肖之像，永陪如在之神。敢冀威靈，曲垂昭鑒。</p>
<p class="style16">十月朔本殿夫人往永裕陵酌獻神宗皇帝表本</p>
<p>雨霜隕籜，感閉塞於天時；收潦滌場，思艱難於王業。恭惟尊謚皇帝，禹功紀地，堯則惟天。威加四夷，尚餘肅物之凜；仁及萬彙，永同挾纊之溫。省奉無期，瞻懷靡極。</p>
<p class="style16">賜熙河路副總管姚兕等銀合茶藥口宣<span class="style7">元祐二年九月十四日</span></p>
<p>有敕。卿以武略過人，忠義思報。焚蕩虜境，宣明國威。特示寵頒，以觀來效。</p>
<p class="style16">賜尚書左丞劉摯生日詔<span class="style7">元祐二年九月二十二日</span></p>
<p>敕劉摯。律協應鐘，辰集析木。實生俊輔，休有令名。膺我寵章，以介眉壽。</p>
<hr/>
</div>

<!-- end .main --></div>
<!-- end #main --></div>

</div>



</body></html>