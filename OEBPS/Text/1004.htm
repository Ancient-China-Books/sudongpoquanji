<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_2">東坡前集-卷四</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="poem">
<h5>東坡前集</h5> 　<span class="style9">卷四</span>
<hr/>
<h3 id="toc_1">詩八十八首</h3>
<p class="style15">秋懷二首</p>
<p>苦熟念西風。常恐來無時。及茲遂淒凜。又作徂年悲。<br/>
      蟋蟀鳴我牀。黃葉投我帷。窓前有棲鵬。夜嘯如狐狸。<br/>
      露冷梧葉脫。孤眠無安枝。熠燿亦求偶。高屋飛相追。<br/>
      定知無幾見。迫此清霜期。物化逝不留。我興爲嗟咨。<br/>
    便當勤秉燭。爲樂戒暮遲。</p>
<p>海風東南來。吹盡三日雨。空堦有餘滴。似與幽人語。<br/>
      念我平生歡。寂寞守環堵。壺漿慰作勞。裹飯救寒苦。<br/>
      今年秋應熟。過從飽雞黍。嗟我獨何求。萬里涉江浦。<br/>
      居貧豈無食。自不安畎畝。念此坐達晨。殘燈翳復吐。</p>
<p class="style15">哭歐公孤山僧惠思示小詩次韻</p>
<p>故人已爲土。衰鬢亦驚秋。<br/>
    猶喜孤山下。相逢說舊游。</p>
<p class="style15">梵天寺見僧守詮小詩清婉可愛次韻</p>
<p>但聞煙外鍾。不見煙中寺。<br/>
      幽人行未已。草露濕芒履。<br/>
    惟應山頭月。夜夜照來去。</p>
<p class="style15">和陳述古拒霜花</p>
<p>千林掃作一番黃。只有芙蓉獨自芳。<br/>
    喚作拒霜知未稱。細思却是最宜霜。</p>
<p class="style15">和沈立之留別二首</p>
<p>而今父老千行淚。一似當時初去時。<br/>
    不用鐫碑頌遺愛。丈人清德畏人知。</p>
<p>卧聞鐃鼓送歸艎。夢裏忩忩共一觴。<br/>
    試問別來愁幾許。春江萬斛若爲量。<span class="style7">去時予在試院。</span></p>
<p class="style15">
    次韻孔文仲推官見贈</p>
<p>我本麋鹿性。諒非伏轅姿。君如汗血馬。作駒已權奇。<br/>
      齊驅大道中。並帶鑾鑣馳。聞聲自決驟。那復受縶維。<br/>
      謂君朝發燕。秣楚日未欹。云何中道止。連蹇驢騾隨。<br/>
      金鞍冒翠錦。玉勒垂青絲。旁觀信美矣。自揣良厭之。<br/>
      均爲人所勞。何必陋鹽輜。君看立仗色。不趕鳴且窺。<br/>
      調習困鞭箠。僅存骨與皮。人生各有志。此論我久持。<br/>
    他人聞定笑。聊與吾子期。空齋卧積雨。病骨煩撐支。<br/>
    秋草上垣牆。霜葉鳴堦墀。門前自無客。敢作揚雄麾。<br/>
    候吏報君來。弭節江之湄。一對高人談。稍忘俗吏卑。<br/>
    今朝枉詩句。粲如鳳來儀。上山絕梯磴。墮海迷津涯。<br/>
    憐我枯槁質。借潤生華滋。肯效世俗人。洗刮求瘢痍。<br/>
    賢明日登用。清廟歌緝熙。胡不學長卿。預作封禪詞。</p>
<p class="style15">湯村開運鹽河，雨中督役。</p>
<p>居官不任事。蕭散羨長卿。胡不歸去來。滯留愧淵明。<br/>
      鹽事星火急。誰能卹農耕。薨薨曉鼓動。萬指羅溝坑。<br/>
      天雨助官政。泫然淋衣纓。人如鴨與猪。投泥相濺驚。<br/>
      下馬荒堤上。四顧但湖泓。線路不容足。又與牛羊爭。<br/>
      歸田雖賤辱。豈失泥中行。寄語故山友。慎毋厭藜羹。</p>
<p class="style15">是日宿水陸寺，寄北山清順僧二首。</p>
<p>草沒河堤雨暗村。寺藏脩竹不知門。<br/>
      拾薪煑藥憐僧病。掃地燒香淨客魂。<br/>
      農事未休侵小雪。佛燈初上報黃昏。<br/>
      年來漸識幽居味。思與高人對榻論。</p>
<p>長嫌鍾鼓聒湖山。此境蕭條却自然。<br/>
      乞食遶村真爲飽。無言對客本非禪。<br/>
      披榛覔路衝泥入。洗足關門聽雨眠。<br/>
      遙想後身窮賈島。夜寒應聳作詩肩。</p>
<p class="style15">客位假寐</p>
<p>謁入不得去。兀坐如枯株。豈惟主忘客。今我亦忘吾。<br/>
      同僚不解事。慍色見髯蘇。雖無性命憂。且復忍須臾。</p>
<p class="style15">鹽官部役戲呈同事兼寄述古</p>
<p>新月照水水欲冰。夜霜穿屋衣生稜。<br/>
      野廬半與牛羊共。曉鼓却隨鴉鵲興。<br/>
      夜來履破裘穿縫。紅頰曲眉應入夢。<br/>
      千夫在野口如林。豈不懷歸畏嘲弄。<br/>
      我州賢將知人勞。已釀白酒買豚羔。<br/>
      耐寒努力歸不遠。兩脚凍硬公須軟。</p>
<p class="style15">朱壽昌郎中少不知母所在，刺血寫經，求之五十年，去歲得之蜀中，以詩賀之。</p>
<p>嗟君七歲知念母。憐君壯大心愈苦。<br/>
      羨君臨老得相逢。喜極無言淚如雨。<br/>
      不羨白衣作三公。不愛白日昇青天。<br/>
      愛君五十著綵服。兒啼却得償當年。<br/>
      烹龍爲炙玉爲酒。鶴髮初生千萬壽。<br/>
      金花詔書錦作囊。白藤肩輿簾蹙繡。<br/>
      感君離合我酸辛。此事今無古或聞。<br/>
      長陵朅來見大姉。仲孺豈意逢將軍。<br/>
      開皇苦挑空記面。建中天子終不見。<br/>
      西河郡守誰復譏。潁谷封人羞自薦。</p>
<p class="style15">將之湖州戲贈莘老</p>
<p>餘杭自是山水窟。久聞吳興更清絕。<br/>
      湖中橘林新著霜。溪上苕花正浮雪。<br/>
      顧渚茶牙白於齒。梅溪木瓜紅勝頰。<br/>
      吳兒鱠縷薄欲飛。未去先說饞涎垂。<br/>
      亦知謝公到郡久。應怪杠牧尋春遲。<br/>
      鬢絲只好對禪榻。湖亭不用張水嬉。</p>
<p class="style15">鴉種麥行</p>
<p>霜林老鴉閑無用。畦東拾麥畦西種。<br/>
      畦西種得青猗猗。畦東已作牛毛稀。<br/>
      明年麥熟芒攢槊。農夫未食鴉先啄。<br/>
      徐行俛仰若自矜。鼓翅跳踉上牛角。<br/>
      憶昔舜耕厯山鳥爲耘。如今老鴉種麥更辛懃。<br/>
      農夫羅拜鴉飛起。勸農使者來行水。</p>
<p class="style15">鹽官絕句四首</p>
<p class="style15">　　南寺千佛閣</p>
<p>古邑居民半海濤。師來構築便能高。<br/>
      千金用盡身無事。坐看香煙遶白毫。</p>
<p><span class="style15">　　北寺悟空禪師塔</span><span class="style7">名齊安，宣宗微時，師知其非凡人。</span></p>
<p>已將世界等微塵。空裏浮花夢裏身。<br/>
      豈爲龍顏更分別。只應天眼識天人。</p>
<p class="style15">　　塔前古檜</p>
<p>當年雙檜是雙童。相對無言老更恭。<br/>
      庭雪到腰埋不死。如今化作兩蒼龍。</p>
<p><span class="style15">　　僧爽白雞</span><span class="style7">養二十餘年，常立坐側聽經。</span></p>
<p>斷尾雄雞本畏烹。年來聽法伴修行。<br/>
      還須却置蓮花漏。老怯風霜恐不鳴。</p>
<p class="style15">送張軒民寺丞赴省試</p>
<p>龍飛甲子盡豪英。常喜吾猶及老成。<br/>
      人競春蘭笑秋菊。天教明月伴長庚。<br/>
      傳家各自聞詩禮。與子相逢亦弟兄。<br/>
      洗眼上林看躍馬。賀詩先到古宣成城。<span class="style7">伯父與太平州張侍讀同年，此其子。</span></p>
<p class="style15">六和寺沖師閘山溪爲水軒</p>
<p>欲放清溪自在流。忍教冰雪落沙洲。<br/>
      出山定被江潮涴。能爲山僧更少留。</p>
<p class="style15">和致仕張郎中春書</p>
<p>投緩歸來萬事輕。消磨未盡秪風情。<br/>
      舊因蓴菜求長假。新爲楊枝作短行。<br/>
      不禱自安緣壽骨。苦藏難沒是詩名。<br/>
      淺斟盃酒紅生頰。細琢歌詞穩稱聲。<br/>
      蝸殼卜居心自放。蠅頭寫字眼能明。<br/>
      盛衰閱過君應笑。寵辱年來我亦平。<br/>
      跪履數從圯下老。逸書閑問濟南生。<br/>
      東風屈指無多日。秪恐先春鶗䳏鳴。</p>
<p class="style15">冬至日獨遊吉祥寺</p>
<p>井底微陽回未回。蕭蕭寒雨濕枯荄。<br/>
      何人更似蘇夫子。不是花時肯獨來。</p>
<p class="style15">後十餘日復至</p>
<p>東君意淺著寒梅。千朵深紅未暇栽。<br/>
      安得道人𣪞七七。不論時節遣花開。</p>
<p class="style15">戲贈</p>
<p>惆悵沙河十里春。一番花老一番新。<br/>
      小樓依舊斜陽裏。不見樓中垂手人。</p>
<p class="style15">和人求筆跡</p>
<p>麥光鋪几淨無瑕。入夜青燈照眼花。<br/>
      從此剡藤真可吊。半紆春蚓綰秋蛇。</p>
<p class="style15">再用前韻寄莘老</p>
<p>君不見夷甫開三窟。不如長康號癡絕。<br/>
      癡人自得終天年。智士死智罪莫雪。<br/>
      困窮誰要卿料理。舉頭看山笏拄頰。<br/>
      野鳧翅重自不飛。黃鶴何事兩翼垂。<br/>
      泥中相從豈得久。今我不徃行恐遲。<br/>
      江夏無雙應未去。恨無文字相娛嬉。<span class="style7">黃庭堅，莘老壻，能文。</span></p>
<p><span class="style15">畫魚歌</span><span class="style7">湖州道中作</span></p>
<p>天寒水落魚在泥。短鉤畫水如耕犁。<br/>
      渚蒲披折藻荇亂。此意豈復遺鰍鯢。<br/>
      偶然信手皆虛擊。本不詞勞幾<span class="style7">平</span>萬一。<br/>
      一魚中刃百魚驚。蝦蟹奔忙誤跳擲。<br/>
      漁人養魚如養雛。插竿冠笠驚鵜鶘。<br/>
      豈知白挺鬧如雨。攪水覔魚嗟已踈。</p>
<p><span class="style15">吳中田婦歎</span><span class="style7">和賈收韻</span></p>
<p>今年粳稻熟苦遲。庶見霜風來幾時。<br/>
      霜風來時雨如瀉。杷頭出菌鎌生衣。<br/>
      眼枯淚盡雨不盡。忍見黃穗卧青泥。<br/>
      茆苫一月壠上宿。天晴穫稻隨車歸。<br/>
      汗流肩頳載入市。價賤乞與如糠粞。<br/>
      賣牛納稅拆屋炊。慮淺不及明年飢。<br/>
      官今要錢不要米。西北萬里招羗兒。<br/>
      龔黃滿朝人更苦。不如却作河伯婦。</p>
<p class="style15">和邵同年戲贈賈收秀才三首</p>
<p>傾蓋相歡一笑中。從來未省馬牛風。<br/>
      卜鄰尚可容三徑。投社終當作兩翁。<br/>
      古意已將蘭緝佩。招詞閑詠桂生叢。<br/>
      此身自斷天休問。白髮年來漸不公。</p>
<p>朝見新荑出舊槎。騷人孤憤苦思家。<br/>
      五噫處士太窮約。三賦先生多誕夸。<br/>
      帳外鶴鳴奩有鏡。箇中錢盡桉無鮭。<br/>
      玉川何日朝金闕。白晝關門守夜叉。<span class="style7">時賈欲再娶。</span></p>
<p>生涯到處似檣烏。科第無心摘頷鬚。<br/>
      黃帽刺舩忘歲月。白衣擔酒慰鰥孤。<br/>
      狙公欺病來分栗。水伯知饞爲出鱸。<br/>
      莫向洞庭歌楚曲。煙波渺渺正愁予。</p>
<p class="style15">遊道場山何山</p>
<p>道場山頂何山麓。上徹雲峰下幽谷。<br/>
      我從山水窟中來。尚愛此山看不足。<br/>
      陂湖行盡白漫漫。青山忽作龍蛇盤。<br/>
      山高無風松自響。誤認石齒號驚湍。<br/>
      山僧不放山泉出。屋底清池照瑤席。<br/>
      堦前合抱香入雲。月裏仙人親手植。<br/>
      出山回望翠雲鬟。碧瓦朱欄縹緲間。<br/>
      白水田頭問行路。小溪深處是何山。<br/>
      高人讀書夜達旦。至今山鶴鳴夜半。<br/>
      我今廢學不歸山。山中對酒空三歎。</p>
<p class="style15">贈莘老七絕</p>
<p>嗟余與子久離羣。耳冷心灰百不聞。<br/>
      若對青山談世事。當須舉白便浮君。</p>
<p>天目山前淥浸裾。碧瀾堂下看銜艫。<br/>
      作堤捍水非吾事。閑送苕溪入太湖。</p>
<p>夜來雨洗碧巑岏。浪湧雲屯遶郭寒。<br/>
      間有弁山何處是。爲君四面意求看。</p>
<p>夜橋燈火照溪明。欲放扁舟取次行。<br/>
      蹔借官奴遣吹笛。明朝新月到三更。</p>
<p>三年京國厭藜蒿。長羨淮魚壓楚糟。<br/>
      今日駱駝橋下泊。恣看脩網出銀刀。</p>
<p>烏程霜稻襲人香。釀作春風霅水光。<br/>
      時復中之徐邈聖。毋多酌我次公狂。</p>
<p>去年臘日訪孤山。曾借僧窓半日閑。<br/>
      不爲思歸對妻子。道人有約徑須還。</p>
<p class="style15">莘老葺天慶觀小園有亭北向道士山，宗說乞名與詩。</p>
<p>春風欲動北風微。歸鴈亭邊送鴈歸。<br/>
      蜀客南遊家最遠。吳山寒盡雪先晞。<br/>
      扁舟去後花絮亂。五馬來時賔從非。<br/>
      惟有道人應不忘。抱琴無語立斜暉。</p>
<p class="style15">至秀州贈錢端公安道兼寄其弟惠山山人</p>
<p>鴛鴦湖邊月如水。孤舟夜榜鴛鴦起。<br/>
      平明繫纜石橋亭。慙愧冒寒髯御史。<br/>
      結交最晚情獨厚。論心無數今有幾。<br/>
      寂寞抱關歎蕭生。耆老執戟哀楊子。<br/>
      怪君顏采却秀發。無乃遷謫反便美。<br/>
      天公欲困無奈何。世人共抑真踈矣。<br/>
      毗陵高山錫爲骨。陸子遺味泉冰齒。<br/>
      賢哉仲氏早拂衣。占斷此山長洗耳。<br/>
      山頭望湖光潑眼。山下濯足波生指。<br/>
      儻容逸少問金堂。既與嵇康留石髓。</p>
<p class="style15">秀州報本禪院鄉僧文長老方丈</p>
<p>萬里家山一夢中。吳音皆已變兒童。<br/>
      每逢蜀叟談終日。便覺峨眉翠掃空。<br/>
      師巳忘言真有道。我除搜句百無功。<br/>
      明年采藥天台去。更欲題詩滿浙東。</p>
<p class="style15">王復秀才所居雙檜二首</p>
<p>吳王池館徧重城。閑草幽花不記名。<br/>
      青葢一歸無覔處。秪留雙檜待昇平。</p>
<p>凜然相對敢相欺。直幹凌空未要奇。<br/>
      根到九泉無曲處。世間惟有蟄龍知。</p>
<p class="style15">宋叔達家聽琵琶</p>
<p>數絃已品龍香撥。半面猶遮鳳尾槽。<br/>
      新曲從翻玉連瑣。舊聲終愛鬱輪袍。<br/>
      夢回只記歸舟字。賦罷雙垂紫錦縧。<br/>
      何異烏孫送公主。碧天無際鴈行高。</p>
<p class="style15">元日次運張先子野見和七夕寄華老之作</p>
<p>得句牛女夕。轉頭參尾中。青春先入睡。白髮不遺窮。<br/>
      酒社我爲敵。詩壇子有功。縮頭先夏鼈。<span class="style7">見玉川子</span>實腹鄙秋蟲。<br/>
      莫唱裙垂綠。無人臉斷紅。舊交懷賀老。新進謝終童。<br/>
      袍鶻雙雙瑞。腰犀一一通。小蠻知在否。試問囁嚅翁。</p>
<p class="style15">正月九日有美堂飲，醉歸，徑睡，五鼓方醒，不復能眠。起閱文書得鮮干子駿所寄，雜興作古意一首荅之。</p>
<p>衆人事紛擾。志士獨悄悄。何異琵琶絃。常遭腰鼓鬧。<br/>
    三杯忘萬慮。醒後還皎皎。有如轆轤索。已脫重縈繞。<br/>
    家人自約敕。始慕陳婦孝。可憐原臣先。放蕩今誰弔。<br/>
    平生嗜羊炙。識味肯輕飽。烹蛇啖蛙蛤。頗訝能稍稍。<br/>
    憂來自不寐。起視天漢渺。闌干玉繩低。耿耿太白曉。</p>
<p class="style15">次韻荅章傅見贈</p>
<p>並生天地宇。同閱古今宙。視下則有高。無前孰無後。<br/>
    達人千鈞弩。一弛難再彀。下士沐猴冠。已繫猶跳驟。<br/>
    欲將駒過隙。坐待石穿溜。君看漢唐主。宮殿悲麥秀。<br/>
    而況彼區區。何異一醉富。爰居非所養。俯仰眩金奏。<br/>
    髑髏有餘樂。不愽南面后。嗟我昔少年。守道貧非疚。<br/>
    自從出求仕。役物恐見囿。馬融既依梁。班固亦事竇。<br/>
    效顰豈不欲。頑質謝鐫鏤。仄聞長者言。悻直非養壽。<br/>
    唾面慎勿拭。出胯當俛就。居然成懶廢。敢復齒豪右。<br/>
    子如照海珠。罔目踈見漏。宏材乏近用。巧舞困短袖。<br/>
    坐令傾國容。臨老見邂逅。吾衰信久矣。書絕十年舊。<br/>
    門前可羅雀。敢子煩屢扣。願言歌緇衣。子粲予還授。</p>
<p class="style15">法惠寺橫翠閣</p>
<p>朝見吳山橫。暮見吳山從。吳山故多態。轉則爲君容。<br/>
    幽人起朱閣。空洞更無物。惟有千步岡。東西作簾額。<br/>
    春來故國歸無期。人言悲秋春更悲。<br/>
    已泛平胡思濯錦。更看橫翠憶峨眉。<br/>
    琱欄能得幾時好。不獨憑欄人易老。<br/>
    百年興廢更堪哀。懸知草莽化池臺。<br/>
    遊人尋我舊遊處。但覔吳山橫處來。</p>
<p class="style15">祥符寺九曲觀燈</p>
<p>紗籠擎燭逢門入。銀葉燒香見客邀。<br/>
    金鼎轉丹光吐夜。寶珠穿蟻鬧連朝。<br/>
    波翻焰裏元相激。魚舞湯中不畏焦。<br/>
    明日酒醒空想像。清吟半逐夢銷魂。</p>
<p class="style15">上元過祥符僧可久房，蕭然無燈火。</p>
<p>門前歌鼓鬪分朋。一室清風冷欲冰。<br/>
      不把瑠璃閑照佛。始知無盡本無燈。</p>
<p class="style15">正月二十一日病後述古邀往城外尋春</p>
<p>屋上山禽苦喚人。檻前冰沼忽生鱗。<br/>
      老來厭逐紅裙醉。病起空驚白髮新。<br/>
      卧聽使君鳴鼓角。試呼稚子整冠巾。<br/>
      曲欄幽榭終寒窘。一看郊原浩蕩春。</p>
<p class="style15">有以官法酒見餉者，因用前韻，求述古爲移廚飲湖上。</p>
<p>喜逢門外白衣人。欲鱠湖中赤玉鱗。<br/>
      遊舫已粧吳榜穩。舞衫初試越羅新。<br/>
      欲將魚釣追黃帽。未要靴刀抹絳巾。<br/>
      芳意十分強半在。爲君先踏水邊春。</p>
<p class="style15">飲湖上初晴後雨二首</p>
<p>朝曦迎客豔重岡。晚雨留人入醉鄉。<br/>
      此意自佳君不會。一盃當屬水仙王。<span class="style7">湖上有水仙王廟。</span></p>
<p>水光瀲灩晴方好。山色空濛雨亦奇。<br/>
      欲把西湖比西子。淡粧濃抹總相宜。</p>
<p class="style15">徃富陽新城，李節推先行三日，留風水洞見待。</p>
<p>春山磔磔鳴春禽。此間不可無我吟。<br/>
      路長漫漫傍江浦。此間不可無君語。<br/>
      金鯽池邊不見君。追君直過定山村。<br/>
      路人皆言君未遠。騎馬少年清且婉。<br/>
      風巗水穴舊聞名。只隔山溪夜不行。<br/>
      溪橋曉溜浮梅萼。知君繫馬巗花落。<br/>
      出城三日尚逶遲。妻孥怪罵歸何時。<br/>
      世上小兒誇疾走。如君相待今安有。</p>
<p class="style15">風水洞二首和李節推</p>
<p>風轉鳴空穴。泉幽瀉石門。虛心聞地籟。妄意覔桃源。<br/>
      過客詩難好。居僧語不繁。歸缾得冰雪。清冷慰文園。</p>
<p>山前雨水隔塵凡。山上仙風舞檜杉。<br/>
      細細龍鱗生亂石。團團羊角轉空巗。<br/>
      馮夷窟宅非梁棟。禦冠車輿謝轡銜。<br/>
      世事漸艱吾欲去。永隨二子脫譏讒。</p>
<p class="style15">獨遊富陽普照寺</p>
<p>富春真古邑。此寺亦唐餘。鶴老休喬木。龍歸護賜書。<br/>
      連筒春水遠。出谷晚鍾踈。欲繼江朝韻。何人爲起予。</p>
<p class="style15">自普照遊二庵</p>
<p>長松吟風晚雨細。東庵半掩西庵閉。<br/>
      山行盡日不逢人。浥浥野梅香入袂。<br/>
      居僧笑我戀清景。自厭山深出無計。<br/>
      我雖愛山亦自笑。獨徃神傷後難繼。<br/>
      不如西湖飲美酒。紅杏碧桃香覆髻。<br/>
      作詩寄謝採薇翁。本不避人那避世。</p>
<p class="style15">富陽妙庭觀董雙成故宅，發地得丹鼎，覆以銅盤，承以瑠璃盆，盆既破碎，丹亦爲人爭奪持去，今獨盤鼎在耳。二首。</p>
<p>人去山空鶴不歸。丹亡鼎在世徒悲。<br/>
      可憐九轉功成後。却把飛昇乞內芝。</p>
<p>琉璃擊碎走金丹。無復神光發舊壇。<br/>
      時有世人來舐鼎。欲隨雞犬事劉安。</p>
<p class="style15">新城道中二首</p>
<p>東風知我欲山行。吹斷簷間積雨聲。<br/>
      嶺上晴雲披絮帽。樹頭初日挂銅鉦。<br/>
      野桃含笑竹籬短。溪柳自搖沙水清。<br/>
      西崦人家應最樂。煑芹燒筍餉春耕。</p>
<p>身世悠悠我此行。溪邊委轡聽溪聲。<br/>
      散材畏見搜林斧。疲馬思聞卷斾鉦。<br/>
      細雨足時茶戶喜。亂山深處長官清。<br/>
      人間岐路知多少。試向桑田問耦耕。</p>
<p class="style15">山村五絕</p>
<p>竹籬茆屋趂溪斜。春入山村處處花。<br/>
    無象太平還有象。孤煙起處是人家。</p>
<p>煙雨濛濛雞犬聲。有生何處不安生。<br/>
    但教黃犢無人佩。布穀何勞也勸耕。</p>
<p>老翁七十自腰鎌。慙愧春山筍蕨甜。<br/>
    豈是聞韶解忘味。爾來三月食無鹽。</p>
<p>杖藜裹飯去怱怱。過眼青錢轉手空。<br/>
    贏得兒童語音好。一年強半在城中。</p>
<p>竊祿忘歸我自羞。豐年底事汝憂愁。<br/>
      不須更待飛鳶墮。方念平生馬少遊。</p>
<p class="style15">湖上夜歸</p>
<p>我飲不盡器。半酣味尤長。籃輿湖上歸。春風吹面涼。<br/>
      行到孤山西。夜色已蒼蒼。清吟雜夢寐。得句旋已忘。<br/>
      尚記梨花村。依依聞暗香。入城定何時。賔客半在亡。<br/>
      睡眼忽驚矍。繁燈鬧河塘。市人拍手笑。狀如失林麞。<br/>
      始悟山野姿。異趣難自強。人生安爲樂。吾策殊未良。</p>
<p class="style15">寒食未明至湖上，太守未來，兩縣令先在。</p>
<p>城頭月落尚啼烏。烏榜紅舷早滿湖。<br/>
      鼓吹未容迎五馬。水雲先已颺雙鳬。 <br/>
      映山黃帽螭頭舫。夾道青煙鵲尾爐。<br/>
      老病逢春只思睡。獨求僧榻寄須臾。</p>
<p class="style15">次韻孫莘老見贈。時莘老移廬洲，因以別之。</p>
<p>爐鎚一手賦形殊。造物無心敢望渠。<br/>
      我本踈頑固當爾。子猶淪落况其餘。<br/>
      龔黃側畔難言政。羅趙前頭且眩書。<span class="style7">莘老見稱政事與書，而莘老書至不工。</span><br/>
      惟有陽關一杯酒。慇懃重唱贈離居。</p>
<p class="style15">贈別</p>
<p>青鳥銜巾久欲飛。黃鸎別主更悲啼。<br/>
    慇懃莫忘分攜處。湖水東邊鳳嶺西。</p>
<p class="style15">次韻代留別</p>
<p>絳蠟燒殘玉斝飛。離歌唱徹萬行啼。<br/>
      他年一舸鴟夷去。應記儂家舊姓西。</p>
<p class="style15">月兎茶</p>
<p>環非環。玦非玦。<br/>
      中有迷離玉兎兒。一似佳人裙上月。<br/>
      月圓還缺缺還圓。此月一缺圓何年。<br/>
      君不見鬬茶公子不忍鬬小團。上有雙銜綬帶雙飛鸞。</p>
<p class="style15">薄命佳人</p>
<p>雙頰凝酥髮抹漆。眼光入廉珠的礫。<br/>
    故將白練作仙衣。不許紅膏汙天質。<br/>
    吴音嬌軟帶兒癡。無限閑愁總未知。<br/>
    自古佳人多命薄。閉門春盡楊花落。</p>
<p class="style15">吉祥花將落而述古不至</p>
<p>今歲東風巧翦裁。含情只待使君來。<br/>
      對花無信花應恨。直恐明年便不開。</p>
<p class="style15">述古聞之，明日即來，坐上復用前韻同賦。</p>
<p>仙衣不用翦刀裁。國色初酣卯酒來。<br/>
    太守問花花有語。爲君零落爲君開。</p>
<p class="style15">李鈴轄坐上分題戴花</p>
<p>二八佳人細馬駞。十千美酒渭城歌。<br/>
      簾前柳絮驚春挽。頭上花枝奈老何。<br/>
      露濕醉巾香掩冉。月明歸路影婆娑。<br/>
    綠珠吹笛何時見。欲把斜紅插皂羅。</p>
<p class="style15">於潛令刁同年野翁亭</p>
<p>山翁不出山。溪翁長在溪。<span class="style7">前二令作二翁亭。</span><br/>
      不如野翁來往溪山間。上友糜鹿下鳧鷖。<br/>
      問翁何所樂。三年不去煩推擠。<br/>
      翁言此間亦有樂。非絲非竹非峨眉。<br/>
      山人醉後鐵冠落。溪女笑時銀櫛低。<br/>
      我來觀政問風謠。皆云吠犬足生氂。<br/>
    但恐此翁一旦舍此去。長使山人索寞溪女啼。<span class="style7">天目山唐道士常冠鐵冠，於潛婦女皆插大銀櫛，長尺許，謂之蓬沓。</span></p>
<p class="style15">於潛女</p>
<p>青裙縞袂於潛女。兩足如霜不穿屨。<br/>
      𧤺沙鬢髮絲穿柠。蓬沓鄣前走風雨。<br/>
      老濞宮粧傳父祖。至今遺民悲故主。<br/>
      苕溪楊柳初飛絮。照溪畫眉渡溪去。<br/>
      逢郎樵歸相媚嫵。不信姬姜有齊魯。</p>
<p class="style15">自昌化雙溪館下步尋溪源至治平寺二首</p>
<p>亂山滴翠衣裘重。雙澗響空窓戶搖。<br/>
      飽食不嫌溪筍瘦。穿林閑覔野芎苗。<br/>
      却愁縣令知遊寺。尚喜漁人爭渡橋。<br/>
      正似醴泉山下路。桑枝刺眼麥齊腰。</p>
<p>每見田園輙自招。倦飛不擬控扶搖。<br/>
      共疑楊惲非鋤豆。誰信劉章解立苗。<br/>
      老去尚貪彭澤米。夢歸時到錦江橋。<br/>
      宦遊莫作無家客。舉族長懸似細腰。</p>
<p class="style15">於潛僧綠筠軒</p>
<p>可使食無肉。不可居無竹。無肉令人瘦。無竹令人俗。<br/>
    人瘦尚可肥。俗士不可醫。旁人笑此言。似高還似癡。<br/>
    若對此君仍大嚼。世間那有揚州鶴。</p>
<p class="style15">與臨安令宗人同年劇飲</p>
<p>我雖不解飲。把琖歡意足。<br/>
    試呼白髮感秋人。令唱黃雞催曉曲。<br/>
    與君登科如隔晨。弊袍霜葉空殘綠。<br/>
    如今莫問老與少。兒子森森如立竹。<br/>
    黃雞催曉不須愁。老盡世人非我獨。</p>
<p class="style15">寶山晝睡</p>
<p>七尺頑驅走世塵。十圍便腹貯天真。<br/>
    此中空洞渾無物。何止容君數百人。 </p>
</div>

<!-- end .main --></div>
<!-- end #main --></div>

</div>



</body></html>