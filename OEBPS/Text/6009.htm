<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡內制集-卷九</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>內制集</h5>
　<span class="style9">卷九</span>
<hr/>
<p class="style16">中太一宮真室殿為太皇太后消災集福罷散天皇九曜道場朱表</p>
<p>伏以仁者必壽，信惟天地之心；孝無不通，宜從臣子之欲。虔遵道範，仰叩真庭。庶同海宇之誠，上集慈闈之福。天威咫尺，求聰明於我民；聖壽萬年，定子孫於下地。更推博施，普及函生。 </p>
<p class="style16">顯聖寺壽聖禪院開啟太皇太后消災集福粉壇道場齋文</p>
<p>伏以躬儉節用，本嚴房闥之風；遺大投艱，猥當廟社之寄。常恐德之弗類，以召災於厥身。敢即仁祠，肆陳淨供。恭延梵釋，普施人天。俾壽而康，非獨輔安於寡昧；與民同利，固將燕及於華夷。仰冀能仁，曲垂昭鑒。</p>
<p class="style16">後苑瑤津亭開啟祈雨道場齋文</p>
<p>伏以常暘之沴，歷月於兹。近自都畿，遠及關輔。豈獨西成之害，將為宿麥之憂。仰止覺慈，必垂善救。普集山川之守，來登梵釋之筵。罔吝膏濡，以興焦槁。</p>
<p class="style16">閣門賜新除徐王誥口宣<span class="style7">元祐三年八月十二日</span></p>
<p>有敕。卿望隆尊屬，德冠宗藩。改殿大邦，實諧群議。往服朕命，以為國華。</p>
<p class="style16">皇叔故魏王啟殯祭文</p>
<p>惟靈襲累朝之餘慶，兼天下之達尊。祖送之儀，哀榮斯極。永惟宅兆之卜，未逢歲月之良。參酌時宜，遷神郊館。啟殯之始，寓哀斯文。</p>
<p class="style16">皇叔故魏王外殯前一夕夜祭文</p>
<p>惟王之生，孝友仁慈。既沒元身，舉國懷思。矧予沖眇，義兼父師。天不我遺，日月如馳。出次近郊，寓此仁祠。親奠莫及，寧知我悲。</p>
<p class="style16">皇叔故魏王下事祭文</p>
<p>惟靈出就外邸，二年于兹。一日不見，企予望思。矧此告終，月逝日遠。雖云近郊，寧復旋返。築室祠宮，既固既完。雖非永歸，亦可少安。嗚呼哀哉。</p>
<p class="style16">賜皇叔改封徐王顥上表辭免冊禮允詔<span class="style7">元祐三年八月二十日</span></p>
<p>敕顥。卿大雅不群，自得詩書之富；為善最樂，不知軒冕之榮。既殿文邦，宜膺盛禮。而抑損之志，逡巡不居。雖莫稱朕所以極褒崇之心，而將使卿庶幾獲謙沖之福。勉從其意，嘉歎不忘。</p>
<p class="style16">賜皇叔改封徐王顥上表辭免冊禮允詔</p>
<p>敕顥。錫山土田，以昭令德。備物典冊，蓋有常儀。而卿深懼滿盈，過形抑畏。一謙四益，當克永年。三命滋恭，固將有後。曲成美志，以勸事君。宜依所乞。</p>
<p class="style16">賜太師平章軍國重事文彥博上第一表乞致仕不許批答<span class="style7">元祐三年九月二日</span></p>
<p>覽表具之。昔師尚父九十，秉旄杖鉞，猶未告老。此諸葛元遜所以屈張昭也。而衛武公百年，猶箴儆于國曰：「無以我老耄而舍我。」此左史倚相所以誨申公也。今卿壽考康寧，而退托衰病，自引求去，獨不念天下之士有如彼二子者議其後乎？姑安厥官，以答公論。</p>
<p class="style16">賜太師文彥博上第一表乞致仕不允批答<span class="style7">元祐三年九月二日</span></p>
<p>覽表具之。朕聞之，成王之政，周公在前，召公在後，畢公在左，史佚在右。四子挾而維之，目見正色，耳聞正言。一日即位，天下曠然。未聞四子者以老而求退，亦未聞成王以老而聽其去也。朕雖不德，猶庶幾成王之治。卿雖老矣，獨不能以四子之心為心乎？勉卒輔朕，無愧前人。</p>
<p class="style16">賜太師文彥博乞致仕不允斷來章批答口宣<span class="style7">元祐三年九月五日</span></p>
<p>有敕。耆老在位，華夷聳觀。若聽公歸，恐失民望。朕命不再，公其少留。</p>
<p><span class="style16">賜龍圖閣學士河東路經略使兼知太原府曾布乞除一閑慢州郡不允詔</span><span class="style7">元祐三年七月二十一日</span></p>
<p>敕曾布。將不久任，難以責成。謀不素定，難以應猝。卿屢試而用，所臨有聲。而況二年于兹，諸將所服。事既即敘，人誰易卿。夫擣虛攻瑕，兵家常勢；知難避整，夷狄亦然。卿若有以待之，彼將望而去矣。勉卒乃事，毋忘朕言。</p>
<p class="style16">故尚宮吳氏墳所祭文</p>
<p>惟爾之生，服勤乃事。逢日之吉，歸全於郊。式榮其終，往致斯奠。</p>
<p class="style16">西路闕雨於濟瀆河瀆淮瀆廟祈雨祝文</p>
<p>伏以水旱之事，山川所司。農服穡以有秋，天密雲而不雨。愧我不德，瀆于有神。願為三日之霖，大慰一方之望。國有常報，我其敢忘。</p>
<p><span class="style16">撫問秦鳳路臣寮口宣</span><span class="style7">元祐三年七月二十四日</span></p>
<p>有敕。卿等久以選掄，出分憂寄。疆埸之重，綏御為勞。宜示眷懷，往宣指諭。</p>
<p><span class="style16">除皇伯祖宗晟特起復制</span><span class="style7">元祐三年十一月一日</span></p>
<p>門下。曾、閔之哀，喪不貳事；漢、唐之舊，禮有奪情。矧予藩屏之親，實兼臣子之重。雖門內以恩掩義，而公侯以國為家。伯臣司宗，職不可曠；要絰服事，古有成言。非予爾私，其聽朕命。皇伯祖彰化軍節度涇州管內觀察處置等使檢校司空開府儀同三司持節涇州諸軍事涇州刺史判大宗正事上柱國高密郡王食邑七千八百戶食實封二千四百戶宗晟，天資純茂，德履方嚴。襲餘慶於祖宗，蹈格言於師保。典司屬籍，克有令名。郢客卒業於浮丘，辟彊受知於先帝。允釐厥位，無愧昔人。屬此閔凶，纍然毀瘠。嗟日月之逾邁，重職業之久虛。宜復寵名，式從權制。於戲，出居官次，非王事不談；退適倚廬，讀喪祭之禮。則忠孝兩得，人無間言；功名益隆，親有顯譽。勉服朕訓，光昭前聞。</p>
<p class="style16">賜皇伯祖宗晟辭免起復恩命不允批答口宣<span class="style7">元祐三年十一月十日</span></p>
<p>有敕。官不可曠，禮有從權。苟愛君如愛親，則王事為家事，勉遵舊服，少屈私誠。</p>
<p class="style16">賜皇伯祖宗晟辭免起復恩命不允斷來章批答口宣<span class="style7">元祐三年十一月十八日</span></p>
<p>有敕。卿哀慕未衰，懇辭彌切，既寒暑之一變，宜忠孝之兩全。勉從朕言，起服乃事。</p>
<p class="style16">相州賜大遼賀興龍節使副御筵口宣<span class="style7">元祐三年十一月六日</span></p>
<p>有敕，卿等將命鄰邦，服勤郵傳。久薄風霧，少休車徒。宜體眷懷，式同燕衎。</p>
<p class="style16">賜知渭州劉昌祚進奉興龍節銀詔<span class="style7">元祐三年十一月六日</span></p>
<p>敕昌祚。卿禦侮邊庭，馳神魏闕。會嘉辰之獻壽，納貢篚以效珍。載省忠勤，不忘褒歎。</p>
<p class="style16">相州賜大遼賀興龍節人使回程御筵口宣<span class="style7">元祐三年十二月九日</span></p>
<p>有敕。卿等夙駕歸軒，少休旁郡。眷言勞勩，良極顧懷。往錫燕嘉，以旌恩眷。</p>
<p class="style16">撫問知大名府馮京口宣<span class="style7">元祐三年潤十二月八日</span></p>
<p>有敕。卿等夙分重寄，言念久勞。歲聿云周，王事靡盬。益加撫養，以副眷懷。</p>
<p class="style16">冬季傳宣撫問河北東路沿邊臣寮口宣<span class="style7">元祐三年潤十二月八日</span></p>
<p>有敕。疆場之守，職思其憂。霜露既凝，歲聿云暮。宜加厚愛，以副眷懷。</p>
<p><span class="style16">賜知渭州劉昌祚進奉謝恩并賜月俸公使及賀端午節馬詔</span><span class="style7">元祐三年十二月二十四日</span></p>
<p>敕昌祚。卿執德宏毅，秉心恪恭。拜新渥於公朝，謹舊儀於令節。抗章來上，因物見誠。再省忠勤，良深嘉歎。</p>
<p class="style16">內中御侍已下賀皇帝冬至詞語<span class="style7">元祐三年十月三十日</span></p>
<p>伏以日合天統，時推建子之正；律中黃鐘，氣驗微陽之應。德施自上，惠均於民。伏惟皇帝陛下，道配皇王，化行夷夏。觀其來復，見乎天地之心；靜以無為，待此陰陽之定。雲物告瑞，宮聲協和。豈惟至治之祥，自得上天之祐。一人有慶，萬壽無疆。妾等蒙被天光，叨塵婦職。敢獻如山之祝，庶同率土之歡。</p>
<p class="style16">內中御侍已下賀太皇太后冬至詞語</p>
<p> 伏以書奏清臺，驗曆家之邃密；日移黃道，迎化國之舒長。寰宇和平，宮闈歡豫。恭惟太皇太后陛下，教隆陰禮，位正坤儀。嗣太任之徽音，道光千古；衣明德之大練，儉化六宮。體柔靜以臨朝，配清明而燭物。慶雲可望，共占至治之祥；彤史何知，莫贊無為之德。妾等猥參女職，仰奉慈顏。因來復之一陽，祝無疆之萬壽。</p>
<p class="style16">內中御侍已下賀皇太后冬至詞語</p>
<p>伏以候氣葭灰，喜律筒之已應；課功綵線，知宮日之初長。品物向榮，掖廷胥悅。恭惟皇太后殿下，母臨四海，婦應東朝。求賢審官，但有憂勤之志；躬儉節用，豈忘澣濯之衣。宜福祿之日康，樂宮闈之無事。妾等濫塵女職，獲奉慈顏。願先柏酒以稱觴，更指椿年而獻壽。</p>
<p class="style16">賜樞密安燾已下罷散興龍節道場香酒果口宣<span class="style7">元祐三年十二月二日</span></p>
<p>有敕。樞機之臣，社稷是衛。夙設人天之供，共祈箕翼之祥。宜膺寵頒，式助燕喜。</p>
<p class="style16">賜駙馬都尉李瑋已下罷散興龍節道場香酒果口宣<span class="style7">元祐三年十一月三十日</span></p>
<p>有敕。震夙紀辰，邇遐同祝。乃眷戚藩之重，預修淨供之嚴。亦既告成，宜膺寵錫。</p>
<p><span class="style16">賜殿前副都指揮使苗授已下罷散興龍節道場香酒果口宣</span><span class="style7">元祐三年十一月三十日</span></p>
<p>有敕。卿等以衛上之忠，屬誕彌之慶。預嚴淨會，以薦壽祺。及此告成，宜加寵賚。</p>
<p><span class="style16">賜權管勾馬軍司公事姚麟已下罷散興龍節道場酒果口宣</span><span class="style7">元祐三年十一月三十日</span></p>
<p>有敕。卿等率職周廬，歸誠梵宇。共致延鴻之祝，出於忠愛之深。宜錫珍芳，以助燕衎。</p>
<p class="style16">賜皇伯祖宗晟辭免起復恩命不允詔<span class="style7">元祐三年十二月五日</span></p>
<p>敕宗晟。夫要絰事，出於孔門；墨衰從政，見於魯史。永惟徇國忘家之義，非有食稻衣錦之嫌。若非使卿居之而安，則吾豈敢強所不欲。勉從前詔，往服厥官。</p>
<p class="style16">賜皇伯祖宗晟辭免起復恩命不允詔<span class="style7">元祐三年十二月五日</span></p>
<p>敕宗晟。卿德爵與齒，皆天下達尊。服屬之隆，為宗室祭酒。任獨高於三世，報宜異於常人。故奪情非以私卿，而服事所以徇國。義無所愧，何以辭為。</p>
<p class="style16">賜正議大夫知鄧州蔡確乞量移弟碩允詔<span class="style7">元祐三年十二月九日</span></p>
<p>敕蔡確。以義責備，春秋有失教之譏；以情內恕，詩人有將毋之念。碩之得罪，事在有司。難以貴近之親，而廢朝廷之典。及觀來請，有概予心。重違兄弟急難之詞，以傷人子奉養之意。</p>
<p class="style16">興龍節尚書省賜宰相已下酒果口宣<span class="style7">元祐三年十二月二日</span></p>
<p>有敕。誕彌之慶，中外所同。眷我臣鄰，共兹燕喜。宜加寵賚，以示眷懷。</p>
<p class="style16">就驛賜大遼賀興龍節使副䤬鑼等口宣<span class="style7">元祐三年十一月二十二日</span></p>
<p>有敕。卿等肅將鄰好，遠涉寒途。眷言授館之初，宜有勞來之禮。往加寵錫，以示眷懷。</p>
<p class="style16">七日賜大遼賀興龍節人使內中酒果口宣<span class="style7">元祐三年十二月五日</span></p>
<p>有敕。卿等柅車就館，布幣造廷。既欣鄰好之修，復歎使華之美。就加寵賚，式示眷存。</p>
<p class="style16">玉津園賜大遼賀興龍節人使射弓御筵口宣</p>
<p>有敕。卿等使節有華，鄰歡載講。既娛賓於靈囿，將觀德於射侯。宜有寵頒，以旌命中。</p>
<p class="style16">相州賜大遼賀正旦人使御筵口宣<span class="style7">元祐三年十一月六日</span></p>
<p>有敕。卿等春朝畢會，鄰聘交馳。屬徂歲之沍寒，念遠勤於行李。往頒燕衎，以重使華。</p>
<p class="style16">趙州賜大遼賀正旦使副茶藥口宣<span class="style7">元祐三年十一月十日</span></p>
<p>有敕。卿等遠修舊好，屬此沍寒。載歷山川，久蒙霜露。宜有精良之賜，式彰軫念之懷。</p>
<p class="style16">趙州賜大遼賀太皇太后正旦使副茶藥口宣<span class="style7">元祐三年十一月十日</span></p>
<p>有敕。卿等遠馳四牡，來慶三朝。屬此歲寒，勞於行役。宜膺寵錫，以示眷存。</p>
<p class="style16">班荊館賜大遼賀興龍節人使到闕御筵口宣</p>
<p>有敕。卿等遠將鄰好，至止都門。屬霜霧之嚴凝，念車徒之勤瘁。宜伸燕衎，以示眷懷。</p>
<p class="style16"> 賜大遼賀興龍節人使朝辭訖就驛酒果口宣<span class="style7">元祐三年十一月五日</span></p>
<p>有敕。卿等畢事告旋，指期言邁。念征途之勞瘁，迫徂歲之沍寒。體我至懷，膺兹寵錫。</p>
<p class="style16">賜大遼賀興龍節人使朝辭訖歸驛御筵口宣<span class="style7">元祐三年十二月五日</span></p>
<p>有敕。卿等聘事告成，陛辭言邁，念歸途之云遠，復賓館之少留。體我眷懷，共兹燕喜。</p>
<p class="style16">賜皇伯祖宗晟辭免起復恩命不許詔</p>
<p>敕宗晟。卿哀迫之至，言不及文。覽之惻然，欲從所請。而宗子之眾，才性各殊。位不期驕，祿不期侈。非卿允蹈忠信，力行禮義，以身先之，蓋未易齊也。少屈爾私，以成吾志，不亦可乎？</p>
<p class="style16">賜皇伯祖宗晟辭免起復恩命不許詔</p>
<p>敕宗晟。卿以強起就位，為未便安。而朕以徇私忘公，為未盡美。書云：「孝乎，惟孝友于兄弟，施於有政，是亦為政。」夫聖人以孝弟為從政，而卿以從政為非孝，非所聞也。勉從朕命，勿復固辭。</p>
<p class="style16">賜文太師已下罷散興龍節道場香酒果口宣<span class="style7">元祐三年十二月二日</span></p>
<p>有敕。乃眷師臣，身先百辟。有嚴淨供，祗薦萬齡。宜有分頒，以助燕喜。</p>
<p class="style16">興龍節尚書省賜知樞密院事安燾已下酒果口宣<span class="style7">元祐三年十一月三十日</span></p>
<p>有敕。卿等任重樞機，忠存廟社。屬誕辰之薦壽，修法會以告成。錫以珍芳，助其燕喜。</p>
<p class="style16">賜皇叔徐王罷散興龍節道場香酒果口宣<span class="style7">元祐三年十二月二日</span></p>
<p>有敕。卿望隆周、召，德邁間、平。屬誕慶之紀辰，仗佛乘而薦祉。助兹宴喜，錫以柔嘉。</p>
<p class="style16">賜濟陽郡王曹佾罷散興龍節道場香酒果口宣<span class="style7">元祐三年十二月一日</span></p>
<p>有敕。卿寵冠戚藩，望隆舊德。將祝無疆之壽，故修最上之乘。既徹淨筵，宜膺寵錫。</p>
<p class="style16">賜皇伯祖嗣濮王宗暉已下罷散興龍節道場香酒果口宣<span class="style7">元祐三年十二月一日</span></p>
<p>有敕。眷我宗英，乃心王室。修彼龍天之供，慶兹虹電之祥。宜有頒分，以成燕喜。</p>
<p class="style16">賜皇叔祖同知大宗正事宗景罷散興龍節道場香酒果口宣<span class="style7">元祐三年十二月一日</span></p>
<p>有敕。乃眷宗英，祗率藩服。慶誕辰而薦壽，修淨會以告成。宜有分頒，以助燕喜。</p>
<p class="style16">十日賜大遼賀興龍節人使內中酒果口宣</p>
<p>有敕。卿等造廷稱壽，率禮可觀。豈惟鄰好之修，亦見使華之美。宜膺寵錫，以示至恩。</p>
<p class="style16">賜大遼賀興龍節人使生餼口宣<span class="style7">元祐三年十二月一日</span></p>
<p>有敕。卿等遠持慶幣，申講鄰歡。徒馭有華，舍館方定。宜往餼牽之錫，以旌郵傳之勤。</p>
<p class="style16">班荊館賜大遼賀興龍節人使回程御筵口宣<span class="style7">元祐三年十二月六日</span></p>
<p>有敕。卿等告辭中禁，改乘北轅。屬晚歲之嚴凝，念征途之悠緬。往頒嘉燕，可復少留。</p>
<p class="style16">班荊館賜大遼賀興龍節人使却回酒果口宣<span class="style7">元祐三年十二月七日</span></p>
<p>有敕。卿等改轅北路，供帳都門。風埃浩然，徒馭勤止。宜膺寵錫，以示恩華。</p>
<p class="style16">瀛洲賜大遼賀興龍節人使回程御筵口宣<span class="style7">元祐三年十二月七日</span></p>
<p>有敕。卿等回車北道，弭節邊亭。使事已終，歸驂少憩。往頒燕衎，益厚眷存。</p>
<p class="style16">故渭州防禦使宗孺出殯一夕祭文</p>
<p>惟靈飭躬寡過，秉德不回。莫克永年，遂即長夜。哀榮之典，國有故常。死喪之戚，予惟惻愴。</p>
<p class="style16">故渭州防禦使宗孺下事祭文</p>
<p>嗚呼，宗枝之秀，罹此降災。日月有時，禮當即遠。奄臨窀穸，肆設几筵。往致予哀，來歆此奠。</p>
<p class="style16">賜皇弟普寧郡王似生日禮物口宣<span class="style7">元祐三年十二月七日</span></p>
<p>有敕。朕之介弟，生以兹辰。眷棣萼之相輝，祝椿齡之難老。宜同慶喜，往致寵頒。</p>
<p class="style16">雄州撫問大遼賀正旦人使口宣</p>
<p>有敕。卿等肅將慶幣，來會春朝。遠犯風埃，實勞徒馭。欣聞入境，良慰眷懷。</p>
<p class="style16">賜河西軍節度使西蕃邈川首領阿里骨進奉回程詔<span class="style7">元祐三年八月三日</span></p>
<p>敕阿里骨。卿屢款塞垣，願終臣節。爰因貢篚，益著誠心。再省忠勤，良深嘉歎。</p>
<p class="style16">皇帝回大遼皇帝賀興龍節書</p>
<p>世睦寶鄰，申以無窮之好；歲馳華使，及兹載夙之辰。閱詞幣之兼隆，識情文之備至。願言欣感，難悉究陳。</p>
<p class="style16">皇帝達太皇太后回大遼皇帝問候書</p>
<p>遣使為壽，既欣鄰好之修；因書見誠，兼致慈闈之問。侍言有次，來意畢陳。感懌之深，敷陳罔既。</p>
<p class="style16">乞允宗晟辭免起復恩命劄子</p>
<p>臣今日準中書省批，送到宗晟辭免起復恩命劄子。奉聖旨學士院，降詔不允。謹按宗晟飭行有素，持喪中禮，所辭恩命，已四不允。而宗晟確然固守，其辭愈哀。且曰：「念臣執喪報親之日短，致命殉國之日長。」出於至誠，可謂純孝。臣謂宗晟未經祥練之變，且無金革之虞，孝治之朝，宜聽所守。因以風厲宗室，庶皆守禮篤親，顧不美哉。若以宗正之任，恐難其人，亦當差官權攝，須其從吉，復以命之。臣忝備禁從，不敢不言。所有不允詔書，臣未敢撰。取進止。</p>
<p class="style16">賜皇伯祖宗晟辭免起復恩命不允詔</p>
<p>敕宗晟。卿致孝罔極，守禮不回。以魯、衛之親，而行曾、閔之事。吾深欲成人之美，遂卿之私。顧以宗臣，治親有國。先務教以道藝，時其冠昏。獎察其賢能，而訓讁其驕惰。非吾宗室之老，孰當父兄之任？其深明吾意，往服厥官。</p>
<p class="style16">賜皇伯祖宗晟辭免起復恩命不允詔<span class="style7">元祐三年十二月二十二日</span></p>
<p>敕宗晟。君子之於禮，雖先王未之有，可以義起，而況漢、唐之舊，故事具存。如翟方進、房喬之流，皆以儒術致身，不免於釋哀而謀國。近歲夏竦、晁宗愨，亦以近臣奪喪，君子不以為過。今宗正之事，止於治親。譬猶父兄，訓敕子弟。豈以衰麻之故，而廢閨門之政乎？卿其勿疑，亟服乃事。</p>
</div>

<!-- end .main --></div>
<!-- end #main --></div>

</div>



</body></html>