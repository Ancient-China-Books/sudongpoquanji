<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡內制集-卷五</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>內制集</h5>
　<span class="style9">卷五</span>
<hr/>
<p class="style16">神宗皇帝御容進發前一日奏告諸宮觀等處青詞<span class="style7">元祐二年九月二十五日</span></p>
<p>嵩洛之間，山陵所在。嚴道釋之淨宇，奉衣冠之別祠。恭擇良辰，啟行仙馭。敢徼福於群聖，庶流祉於含生。仰叩真靈，冀垂昭鑒。</p>
<p class="style16">神宗皇帝御容進發前一日奏告天地社稷宗廟等處祝文</p>
<p>祗畏天明，率循祖武。進衣冠之原廟，鎮崧洛之靈祠。恭擇良辰，啟行仙馭。分遣執事，並告有神。</p>
<p><span class="style16">賜涇原路經略使并應守城禦賊漢蕃使臣已下銀合茶藥兼傳宣撫問口宣</span><span class="style7">元祐二年九月五日</span></p>
<p>有敕。戎虜逆天。無故犯順。汝等忠義所激，戰守有方。掎角相望，示以形勢。犬羊自遁，亭候無虞。爰念勤勞，不忘嘉歎。</p>
<p class="style16">賜太師文彥博生日詔<span class="style7">元祐二年九月二十九日</span></p>
<p>敕彥博。陽月載臨，剛辰協吉。篤生元老，弼亮四朝。允為廊廟之華，豈獨閨門之慶。往膺寵數，永錫壽祺。</p>
<p class="style16">賜大遼賀正旦人使白溝驛御筵并撫問口宣<span class="style7">元祐二年九月七日</span></p>
<p>有敕。卿等遠馳華節，冒履薄寒。眷言郵傳之勤，少樂燕嘉之賜。往申寵問，式示眷存。</p>
<p><span class="style16">賜資政殿學士太中大夫新知成都府王安禮乞知陳潁等一郡不允詔</span><span class="style7">元祐二年十月一日</span></p>
<p>敕安禮。朕惟西蜀地狹而賦重，人懦而吏肆。徭役新定，農民在官。馭之無方，將不勝弊。惟朕左右信臣，明而不苛，寬而有斷。必能肅遏慢吏，扶養小弱。卿雖微疾，強為朕行。時近藥石，勉事道路，稱朕意焉。</p>
<p class="style16">皇帝達太皇太后賀大遼皇帝生辰書<span class="style7">元祐二年</span></p>
<p>寒律既周，誕辰載紀。恭被慈闈之誨，俾修慶幣之儀。永介壽康，式符頌禱。更祈調衛，以副願言。</p>
<p class="style16">皇帝賀大遼皇帝生辰書<span class="style7">元祐二年</span></p>
<p>大呂還宮，攝提正丑。載協誕彌之慶，永膺壽考之祥。臨遣使軺，往陳信幣。其為欣禱，莫盡名言。</p>
<p class="style16">沿路賜奉安神宗御容禮儀使呂大防銀合茶藥詔<span class="style7">元祐二年十月七日</span></p>
<p>敕大防。於赫神考，如日在天。雖光明無所不臨，而躔次必有所舍。肆予命爾，祗奉此行。禮既告成，勤亦良至。感慕之外，嘉歎不忘。</p>
<p class="style16">沿路賜奉安神宗御容押班馮宗道并內臣等銀合茶藥敕書<span class="style7">元祐二年十月七日</span></p>
<p>敕馮宗道。逮事有年，追遠不懈。屬祠官宮之告具，驂日馭以遄征。往復之間，忠勞亦至。特加存問，尚體至懷。</p>
<p class="style16">沿路賜奉安神宗御容禮儀使呂大防押班馮宗道并使臣已下銀合茶藥兼傳宣撫問口宣<span class="style7">元祐二年十月七日</span></p>
<p>有敕。卿等祗率官常，往嚴像設。屬此寒凝之候，眷言往返之勞。式示寵綏，特加優錫。</p>
<p class="style16">太皇太后皇太后皇太妃受冊禮畢奏謝天地社稷宗廟諸宮觀并諸陵青詞齋祝文<span class="style7">元祐二年九月二十七日</span></p>
<p>至哉坤元，政必先於治內；養以天下，孝莫大於尊親。昔首正於號名，今復嚴於典冊。禮樂既具，神人允諧。分命邇臣，<span class="style7">諸神廟改「分命邇臣」字作「分命有司」。</span>恭致成事。仰祈昭鑒，永錫鴻休。無任懇禱之至。</p>
<p class="style16">太皇太后皇太后皇太妃受冊禮畢祭諸神廟祝文<span class="style7">元祐二年九月二十七日</span></p>
<p>至哉坤元，政必先於治內；養以天下，孝莫大於尊親。昔首正於號名，今復嚴於典冊。禮樂既具，神人允諧。分命有司，往告成事。庶祈靈祐，永保鴻休。</p>
<p class="style16">隆祐宮設慶宮醮青詞</p>
<p>伏以長樂告成，光動紫宮之像；清都下照，誠通絳闕之仙。祗率多儀，肅陳菲薦。永惟慈孝之本，克享天人之心。介萬壽之無疆，錫五福之純備。無任懇禱之至。</p>
<p class="style16">賜太師文彥博生日禮物口宣<span class="style7">元祐二年十月五日</span></p>
<p>有敕。卿勳在廟社，名聞華夷。允儲河嶽之靈，宜享喬松之壽。往頒寵數，以慶佳辰。</p>
<p class="style16">賜南平王李乾德曆日敕書</p>
<p>敕乾德。眷彼海隅，被予聲教。宜有王正之賜，以為農事之祥。勤恤遠民，以開嗣歲。</p>
<p class="style16">永裕陵十二月旦表本</p>
<p>伏以商正紀曆，大呂旋宮。論時令以待來歲之宜，獻民力以共宗廟之祀。恭惟謚號皇帝，至仁無外，全德難名。文物聲明，但睹乘時之跡；昆蟲草木，孰知成歲之功。急景易遷，永懷何極。</p>
<p class="style16">皇帝達太皇太后賀大遼皇帝正旦書<span class="style7">元祐二年</span></p>
<p>歲律肇新，鄰歡載講。恭被慈闈之誨，遠通慶幣之誠。益冀保頤，永綏壽嘏。</p>
<p class="style16">皇帝賀大遼皇帝正旦書</p>
<p>三陽朋來，慶二儀之交泰；兩朝繼好，納萬民於阜昌。申敕使車，肅將禮幣。願符善禱，永介純釐。</p>
<p class="style16">冬季傳宣撫問諸路沿邊臣寮口宣<span class="style7">元祐二年十月十八日</span></p>
<p>有敕。卿等守禦邊疆，憂勞夙夜。屬茲寒冱，想各康強。特示眷存，往申勞問。</p>
<p class="style16">賜新除龍圖閣學士依前中散大夫陳安石辭免恩命不允詔<span class="style7">元祐二年十月十八日</span></p>
<p>敕安石。士出身從仕，少壯陳力，耆老守節，朕必有以寵綏之。卿逮事四朝，敡歷中外。號稱良能，不見過失。書閣之拜，眾以為宜。無復固辭，以遂成命。</p>
<p class="style16">賜資政殿學士太中大夫新差知成都府王安禮銀合茶藥詔<span class="style7">元祐二年十月八日</span></p>
<p>敕安禮。朕求治如不及，用人惟恐失之。矧余良臣，擢自神考。出入中外，厥聲藹然，朕豈欲其遠去哉。特以全蜀之寄，甚難其選。知卿篤於忠義，當不以遠近為意也。勉事道路，慎疾自愛。往安吾民，以稱朕意。</p>
<p class="style16">撫問知河南府張璪知永興軍韓縝口宣<span class="style7">元祐二年十月十八日</span></p>
<p>有敕。卿輟自廟堂，出為師帥。勞於綏御，寬我顧憂。屬此寒凝，勉加頤養。</p>
<p class="style16">冬季撫問陝西轉運使副口宣<span class="style7">元祐二年十月十八日</span></p>
<p>有敕。卿等歲事將畢，農工既休。永言乘傳之勞，末遑退食之佚。勉加輔養，尚副眷懷。</p>
<p><span class="style16">賜資政殿學士新差知成都府王安禮詔書銀合茶藥傳宣撫問口宣</span><span class="style7">元祐二年十月二十七日</span></p>
<p>有敕。卿西南之寄，古今所難。蓋自祖宗以來，式輟鈞衡之舊。與眾同樂，非卿孰宜。</p>
<p><span class="style16">賜皇弟鎮寧軍節度使開府儀同三司遂寧郡王佶生日禮物口宣</span><span class="style7">元祐二年十月一日</span></p>
<p>有敕。乃眷賢王，惟予介弟。篤生茲日，流慶方來。往致予言，以為爾壽。</p>
<p class="style16">趙州賜大遼賀興龍節使副茶藥口宣<span class="style7">元祐二年十月一日</span></p>
<p>有敕。卿等久勤軺傳，遠涉風埃。既漸邇於中邦，方少安於候館。往頒珍劑，以示眷懷。</p>
<p class="style16">雄州撫問大遼賀興龍節使副口宣<span class="style7">元祐二年十月十七日</span></p>
<p>有敕。卿等恭修鄰好，遠慶誕辰。眷惟授館之初，益喜造朝之近。往申問勞，式示眷存。</p>
<p class="style16">雄州撫問大遼賀正旦使副口宣<span class="style7">元祐二年十月十八日</span></p>
<p>有敕。卿等遠會春朝，篤修鄰好。言念乘軺之久，欣聞入境之初。式示眷存，往申問勞。</p>
<p class="style16">元祐三年春貼子詞</p>
<p class="style15">皇帝閣六首</p>
<p>靄靄龍旗色，琅琅木鐸音。數行寬大詔，四海發生心。</p>
<p>暘谷賓初日，清臺告協風。願如風有信，長與日俱中。</p>
<p>草木漸知春，萌芽處處新。從今八千歲，合抱是靈椿。</p>
<p>聖主憂民未解顏，天教瑞雪報豐年。蒼龍掛闕農祥正，父老相呼看藉田。</p>
<p>昨夜東風入律新，玉關知有受降人。聖恩與解河湟凍，得共中原草木春。</p>
<p>翰林職在明光裏，行樂詩成拜舞中。不待驚開小桃杏，始知天子是天公。</p>
<p class="style15">太皇太后閣六首</p>
<p>琱刻春何力，欣榮物自知。發生雖有象，覆載本無私。</p>
<p>小殿黃金榜，朱簾白玉鉤。一聲雙日蹕，春色滿皇州。</p>
<p>仗下春朝散，宮中晝漏稀。兩廂休侍衛，應下讀書幃。</p>
<p>五日占雲十日風，憂勤終歲為三農。春來有喜何人見，好學神孫類祖宗。</p>
<p>共道十年無臘雪，且欣三白壓春田。盡驅南畝扶犁手，稍發中都朽貫錢。</p>
<p>不獨清心能省事，應緣克己自銷兵。傳聞塞外千君長，欲趁新年賀太平。</p>
<p class="style15">皇太后閣六首</p>
<p>寶冊瓊瑤重，新庭松桂香。雪消春未動，碧瓦麗朝陽。</p>
<p>瑞日明天仗，仙雲擁壽山。倚欄春晝永，金母在人間。</p>
<p>朝罷金鋪掩，人閑寶瑟塵。欲知慈儉德，書史樂青春。</p>
<p>仙家日月本長閑，送臘迎春豈亦然。翠管銀罌傳故事，金花綵勝作新年。</p>
<p>彤史年來不絕書，三朝德化婦承姑。宮中侍女減珠翠，雪裏貧民得袴襦。</p>
<p>邊庭無事羽書稀，閑遣詞臣進小詩。共助至尊歌喜事，今年春日得春衣。</p>
<p class="style15">皇太妃閣五首</p>
<p>葦排猶在戶，椒柏已稱觴。歲美風先應，朝回日漸長。</p>
<p>甲觀開千柱，飛樓擢九層。雪殘烏鵲喜，翔舞下觚棱。</p>
<p>孝心日奉東朝養，儉德應師大練風。太史新年瞻瑞氣，四星明潤紫宮中。</p>
<p>九門掛月未催班，清禁風和玉漏閑。崇慶早朝銀燭下，佩環聲在五雲間。</p>
<p>東風弱柳萬絲垂，的皪殘梅尚一枝。繭館乍欣蠶浴後，楳壇猶記燕來時。</p>
<p class="style15">夫人閣四首</p>
<p>綵勝鏤新語，酥槃滴小詩。升平多樂事，應許外庭知。</p>
<p>細雨曉風柔，春聲入御溝。已漂新荇沒，猶帶斷冰流。</p>
<p>扶桑初日映簾升，已覺銅瓶暖不冰。七種共挑人日菜，千枝先剪上元燈。</p>
<p>雪消鴛瓦已流澌，風暖犀盤尚鎮帷。縹緲紫簫明月下，璧門桂影夜參差。</p>
<p class="style16">皇帝回大遼皇帝賀興龍節書<span class="style7">元祐二年</span></p>
<p>誕日載臨，鄰歡歲講。封疆雖遠，晷刻不逾。惟信睦之交修，識情文之兩至。益深雅好，良極欣悰。</p>
<p class="style16">皇帝達太皇太后回大遼皇帝問候書<span class="style7">元祐二年</span></p>
<p>嘉平紀月，震夙惟時。屢茲慶使之來，重以慈闈之問。尋因省侍，悉致誠言。欣感之深，敷陳罔究。</p>
<p class="style16">賜宰相呂公著生日詔<span class="style7">元祐二年十月十八日</span></p>
<p>敕公著。卿三世將相，四朝耆老。賚我良弼，實惟茲辰。茂膺維嶽之靈，永錫如陵之壽。宜頒寵數，以示眷懷。</p>
<p class="style16">賜宰相呂公著生日禮物口宣<span class="style7">元祐二年十月十八日</span></p>
<p>有敕。卿仁以庇民，忠以衛上。誕彌之日，慶慰良深。往錫寵章，以介眉壽。</p>
<p class="style16">冬季撫問諸路沿邊臣寮口宣<span class="style7">元祐二年十月十八日</span></p>
<p>有敕。卿等分憂久外，並塞早寒。眷此勤勞，形於軫念。往加勞問，式示眷存。</p>
<p class="style16">賜于闐國進奉人進發前一日御筵口宣<span class="style7">元祐二年十月二十九日</span></p>
<p>有敕。汝等奉琛來覲，已事言歸。式嘉慕義之誠，宜有勞還之澤。往頒燕衎，祗服恩私。</p>
<p class="style16">賜外任臣寮曆日敕書<span class="style7">元祐二年十二月四日</span></p>
<p>敕韓縝。朕肇修人紀，祗畏天明。欽若舊章，式頒新曆。凡我承流之寄，共成平秩之功。</p>
<p class="style16">班荊館賜大遼賀正旦人使到闕御筵口宣<span class="style7">元祐二年十月四日</span></p>
<p>有敕。卿等夙抗使旌，少休郊館。乃眷川途之邈，載惟驂馭之勞。特賜燕私，以旌勤瘁。</p>
<p class="style16">班荊館賜大遼賀興龍節人使酒果口宣<span class="style7">元祐二年十一月九日</span></p>
<p>有敕，卿等遠乘使傳，方造都門。屬此寒凝，久於衝涉。宜加就賜之禮，以示勞來之恩。</p>
<p class="style16">班荊館賜大遼賀興龍節人使御筵口宣<span class="style7">元祐二年十一月十一日</span></p>
<p>有敕。卿等遠犯苦寒，來修舊好。載喜使華之近，特申郊勞之儀。服我恩私，少留燕衎。 </p>
<p class="style16">賜五臺山十寺僧正省奇等進奉興龍節功德疏等獎諭敕書<span class="style7">元祐二年十一月一日</span></p>
<p>敕省奇等。清涼之域，仙聖所游。爰因彌月之辰，來獻後天之祝。永言勤至，良極歎咨。</p>
<p class="style16">相州賜大遼賀正旦人使御筵口宣<span class="style7">元祐二年十一月十六日</span></p>
<p>有敕。卿等篤修舊好，少憩近邦。屬冰雪之嚴凝，念車徒之勤勩。往加燕勞，式示眷懷。</p>
<p class="style16">賜諸路臣寮春季銀鞋兼撫問口宣<span class="style7">元祐二年十二月八日</span></p>
<p>有敕。卿等各竭乃心，久勞於外。屬此寒凝之候，永惟綏馭之勤。式示眷存，往加勞問。</p>
<p class="style16">撫問知大名府馮京口宣</p>
<p>有敕。卿以元老，臥護北門。寬我顧憂，想勞綏御。屬茲寒冱，益務保頤。</p>
<p class="style16">賜大遼賀興龍節使副䤬鑼等口宣<span class="style7">元祐二年十二月十八日</span></p>
<p>有敕。卿等解驂授館，方講於鄰歡。遣使勞來，宜敦於主禮。往加優錫，以示眷懷。</p>
<p class="style16">賜大遼賀興龍節人使雄州回程御筵口宣<span class="style7">元祐二年十一月二十八日</span></p>
<p>有敕。卿等聘事既成，歸途尚邈。屬此冰霜之候，眷言來往之勤。宜錫燕私，少紓行役。</p>
<p class="style16">賜外任臣寮進奉興龍節馬敕書<span class="style7">元祐二年十二月二十四日</span></p>
<p>敕劉永年。汝職在蕃宣，義均休戚。旅庭稱慶，因物見誠。乃眷忠勤，不忘嘉歎。</p>
<p class="style16">賜知樞密院事安燾已下罷散興龍節道場香酒果口宣<span class="style7">元祐二年十二月一日</span></p>
<p>有敕。彌月之祥，敷天同慶。協股肱之畢力，延釋梵以祈年。申以寵頒，助其愷樂。</p>
<p class="style16">賜步軍副都指揮使苗授已下罷散興龍節道場香酒果口宣<span class="style7">元祐二年十二月一日</span></p>
<p>有敕。卿等志在愛君，忠於衛上。屬誕彌之紀慶，修淨供以祈年。宜有頒寵，以旌勤意。</p>
<p class="style16">賜太師文彥博已下罷散興龍節酒果口宣<span class="style7">元祐二年十二月二日</span></p>
<p>有敕。卿等以弼亮之重，勤勞王家。因誕慶之辰，修崇法會。宜頒芳旨，以示眷存。</p>
<p class="style16">賜大遼賀興龍節前一日內中酒果口宣<span class="style7">元祐二年十二月二日</span></p>
<p>有敕。卿等抗旌就館，已觀車騎之華；奉幣造朝，復歎威儀之美。就加寵錫，以示眷勤。</p>
<p class="style16">賜大遼賀興龍節十日內中酒果口宣<span class="style7">元祐二年十二月二日</span></p>
<p>有敕。卿等奉幣講歡，造廷稱壽。嘉禮儀之閑習，宜寵錫之便蕃。受此珍甘，以旌眷遇。</p>
<p class="style16">賜大遼賀興龍節朝辭訖歸驛御筵口宣<span class="style7">元祐二年十二月二日</span></p>
<p>有敕。卿等使事既終，陛辭而復。少休賓館，將整歸驂。特示至懷，更頒嘉燕。</p>
<p class="style16">賜大遼賀興龍節人使瀛洲回程御筵口宣<span class="style7">元祐二年十二月二日</span></p>
<p>有敕。卿等已修舊好，復改北轅。雖候館之少休，眷歸途之尚邈。往頒燕俎，以示至懷。</p>
<p class="style16">賜新除龍圖閣直學士李之純辭恩命不允詔<span class="style7">元祐二年十二月四日</span></p>
<p>敕之純。祖宗之文章與典謨訓誥，並寶於世，典領其事，非有德君子，雖積勞久次，不以輕授。蜀遠而人懦，窮困抑塞，至無所訴。朕專欲以德安之，故內閣之命，非獨以寵卿，抑將使蜀人知朕用卿，蓋以德選也。其深識此意，勿復固辭。</p>
<p class="style16">賜大遼賀興龍節人使朝辭歸驛酒果口宣<span class="style7">元祐二年十二月八日</span></p>
<p>有敕。卿等已事言旋，指期夙駕。歲寒遠道，良用軫懷。宜有寵頒，以旌勤瘁。</p>
<p><span class="style16">賜皇伯祖宗暉已下罷散興龍節道場香酒果口宣</span><span class="style7">元祐二年十二月五日</span></p>
<p>有敕。卿等以義重宗藩，志存忠愛。先期誕月，歸命佛乘。逮茲法會之成，宜有分頒之寵。</p>
<p class="style16">賜大遼賀興龍節人使射弓例物口宣<span class="style7">元祐二年十二月六日</span></p>
<p>有敕。卿等懷四方之志，挾五善之能。終日射侯，於是觀禮。宜申寵錫，以佐賓歡。</p>
</div>

<!-- end .main --></div>
<!-- end #main --></div>

</div>



</body></html>