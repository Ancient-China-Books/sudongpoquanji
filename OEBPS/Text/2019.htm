<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡後集-卷十九</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>東坡後集</h5> 　<span class="style9">卷十九</span>
<hr/>
<p class="style6">釋教五十首</p>
<p class="style15">請凈慈法涌禪師入都疏</p>
<p>京師禪學之盛，發於本、秀二公。本既還山，秀復入寂。駙馬都尉張君予來聘法涌，繼揚宗風；東坡居士適在錢塘，實爲敦勸。太丘道廣，廣則難周；仲舉性峻，峻則少通。法涌童子畫沙，已具佛智；維摩無語，猶涉二門。雖吾先師，不異是說；質之孔孟，蓋有成言。不爲穿窬，仁義不可勝用；博施濟衆，堯舜其猶病諸。我願法涌廣大慈悲，印宗仁得仁之侶；深嚴峻峙，訶未證謂證之人。本自不然，伏惟珍重。</p>
<p class="style15">捨銅龜子文</p>
<p>蘇州報恩寺重造古塔，諸公皆捨所藏舍利。予無舍利可捨，獨捨盛舍利者，敬爲四恩三有捨之。故人王頤爲武功宰，長安有修古塔者，發舊葬得之以遺余，余以藏私印。成壞者有形之所不免，而以藏舍利則可以久存，藏私印或以速壞。貴舍利而賤私印，樂久存而悲速壞，物豈有是哉。余其并是捨之。</p>
<p class="style15">書若逵所書經後</p>
<p>楚懷比丘，示我若逵所書二經。經爲幾品，品爲幾偈，偈爲幾句，句爲幾字，字爲幾畫，其數無量。而此字畫，平等若一，無有高下，輕重大小。云何能一？以忘我故。若不忘我，一畫之中，已現二相，而況多畫。如海上沙，是誰磋磨，自然勻平，無有麤細。如空中雨，是誰揮灑，自然蕭散，無有疏密。咨爾楚逵，若能一念，了是法門，於剎那頃，轉八十藏，無有忘失，一句一偈。東坡居士，說是法已，復還其經。</p>
<p class="style15">重請戒長老住石塔疏</p>
<p>大士未曾說法，誰作金毛之聲；衆生各自開堂，何關石塔之事。去無作相，住亦隨緣。長老戒公，開不二門，施無盡藏。念西湖之久別，本是偶然；爲東坡而少留，無不可者。一時作禮，重聽白推。渡口船回，依舊雲山之色；秋來雨過，一新鐘鼓之音。</p>
<p class="style15">書孫元忠所書華嚴經後</p>
<p>余聞世間凡富貴人，及諸天龍鬼神具大威力者，修無上道難，造種種福業易。所發菩提心，旋發旋忘，如飽滿人，厭棄飲食。所作福業，舉意便成，如一滴水，流入世間，即爲江河。是故佛說此等，真可畏怖，一念差失，萬劫墮壞，一切龍服，地行天飛，佛在依佛，佛成依僧，皆以是故。維鎮陽平山子龍，靈變莫測，常依覺實，二大比丘。有大檀越孫溫靖公，實能致龍，與相賓友。曰雨曰霽，惟公所欲。公之與此，二大比丘，及此二龍，必同事佛，皆受佛記。故能於未來世，各以願力，而作佛事。觀公奏疏，本欲爲龍作廟，又恐血食，與龍增業，故上乞度僧，以奉祠宇。公之愛龍，如愛其身，只令作福，不令造業。若推此心，以及世間，待物如我，待我如物。予知此人，與佛無二，覺既圓寂，公亦棄世。其子元忠，爲公親書華嚴經八十卷，累萬字，無有一點一畫見怠惰相。人能攝心，一念專靜，便有無量應感。而元忠此心盡八十卷，終始若一。予知諸佛，悉已見聞，若以此經置此山中，則公與二士若龍，在在處處，皆當相見。共度衆生，無有窮盡，而元忠與予，亦當與焉。</p>
<p class="style15">觀音贊</p>
<p>興國浴室院法真大師慧汶，傳寶禪月大師貫休所畫十六大阿羅漢，左朝散郎集賢校理歐陽棐，爲其女爲軾子婦者，捨所服用裝新之。軾亦家藏慶州小孟畫觀世音，捨爲中尊，各作贊一首，爲亡者追福滅罪。</p>
<p>衆生墮八難，身心俱喪失。惟有一念在，能呼觀世音。火坑與刀山，猛獸諸毒藥。衆苦萃一身，呼者常不痛。呼者若自痛，則必不能呼。若其了不痛，何用呼菩薩。當自救痛者，不煩觀音力。衆生以二故，一身受衆苦。若能真不二，則是觀世音。八萬四千人，同時俱赴救。</p>
<p class="style15">羅漢贊十六首</p>
<p><span class="style16">第一</span></p>
<p>正坐斂眉，扼腕立拂。問此大士，爲言爲默？默如雷霆，言如墻壁。非言非默，百祖是式。</p>
<p class="style16">第二</p>
<p>旃檀非煙，火亦無香。是從何生？俯仰在亡。彈指贊歎，善思念之。是一炷香，是天人師。</p>
<p class="style16">第三</p>
<p>一劫七日，剎那三世，何念之深。屈指默計，屈者已往，信者未然。孰能住此，屈信之間。</p>
<p><span class="style16">第四</span><br/>
</p>
<p>我觀西方，度無量國。諸佛陀耶，在我掌握。右顧曄然，汝則皆西。隨我所印，識道不迷。</p>
<p class="style16">第五</p>
<p>耆年何者，粲然復少。我知其心，佛不妄笑。瞋喜雖幻，笑則非瞋。施此無憂，與無量人。</p>
<p class="style16">第六</p>
<p>袖手不言，跏趺終日。兩眉雖舉，六用皆寂。寂不爲身，動不爲人。天作時雨，山川出雲。</p>
<p class="style16">第七</p>
<p>以惡駭物，如火自爇。以信入佛，如水自濕。垂眉捧手，爲誰虔恭。導師無德，水火無功。</p>
<p class="style16">第八</p>
<p>六塵既空，出入息滅。松摧石隕，路迷草合。逐獸于原，得已亡弓。偶然汲水，忽焉相逢。</p>
<p class="style16">第九</p>
<p>以口誦經，以手歎法。是二道場，各自起滅。孰知毛竅？八萬四千。皆作佛事，說法熾然。</p>
<p class="style16">第十</p>
<p>掌中浮圖，舍利所宅。放大光明，照十方剎。櫝而藏之，了無見聞。衆所發心，與佛皆存。</p>
<p class="style16">第十一</p>
<p>左手持經，右手引帶。爲卷爲開，是義安在？已讀則卷，未讀則開。我無所疑，其音如雷。</p>
<p class="style16">第十二</p>
<p>面門月圓，瞳子電爛。示和猛容，作威喜觀。龍象之姿，魚鳥所驚。以是幻身，爲護法城。</p>
<p class="style16">第十三</p>
<p>手中竹根，所指如意。云何不動？無意可指。食已宴坐，便腹果然。是中空洞，以受世間。</p>
<p class="style16">第十四</p>
<p>梵書旁行，俛首注視。不知有經，而況字義。佛子云何？飽食晝眠。勤苦功用，諸佛亦然。</p>
<p class="style16">第十五</p>
<p>衆生顛倒，爲物所轉。我轉是珠，以一貫萬。過現不住，未則未來。舉珠示人，孰爲輪迴？</p>
<p class="style16">第十六</p>
<p>以口說法，法不可說。以手示人，手去法滅。生滅之中，了然真常。是故我法，不離色聲。</p>
<p><span class="style15">水陸法像贊</span><span class="style7">并引</span></p>
<p>蓋聞凈名之鉢，屬饜萬口。寶積之蓋，徧覆十方。若知法界，本造於心。則雖凡夫，皆具此理。昔在梁武皇帝，始作水陸道場，以十六名，盡三千界。用狹而施博，事約而理詳。後生莫知，隨世增廣。若使一二而悉數，雖至千萬而靡周。惟我蜀人，頗存古法。觀其像設，猶有典刑。虔召請於三時，分上下者八位。但能起一念於慈悲之上，自然撫四海於俛仰之間。軾敬發願心，具嚴繪事，而大檀越張侯致禮，樂聞其事。共結勝緣，請法雲寺法涌禪師善本，善擇其徒，修營此會，永爲無礙之施，同守不刊之儀。軾拜手稽首，各爲之贊，凡十六首。</p>
<p>　上八位</p>
<p class="style16">一切常住佛陀耶衆</p>
<p>謂此爲佛，是事理障。謂此非佛，是斷滅相。事理既融，斷滅亦空。佛自現前，如日之中。</p>
<p class="style16">一切常住達摩耶衆</p>
<p>以意爲根，是謂法塵。以佛爲體，是謂法身。風止浪靜，非有別水。放爲江河，匯爲沼沚。</p>
<p class="style16">一切常住僧伽耶衆</p>
<p>佛既強名，法亦非真。神而明之，存乎其人。惟佛法僧，非三非一。如雲出雨，如水現日。</p>
<p class="style16">一切常住大菩薩衆</p>
<p>神智無方，解脫無礙。以何因緣，得大自在。障盡願滿，反于自然。無始以來，亡者復存。</p>
<p class="style16">一切常住大辟支迦衆</p>
<p>現無佛處，修第二乘。如日入時，膏火爲燈。我說二乘，如應病藥。敬禮辟支，即大圓覺。</p>
<p class="style16">一切常住大阿羅漢衆</p>
<p>大不可知，山隨綫移。小入無間，澡身軍持。我雖不能，能設此供。知一切人，具此妙用。</p>
<p class="style16">一切五通神仙衆</p>
<p>孰云飛仙，高舉違世。湛然神凝，物不疵癘。爲同爲異，本自無同。契我無生，長生之宗。</p>
<p class="style16">一切護法龍神衆</p>
<p>外道壞法，如刀截風。壞者既妄，護者亦空。偉茲龍神，威而不怒。示有四友，佛之禦侮。</p>
<p>　下八位</p>
<p class="style16">一切官僚吏從衆</p>
<p>至難者君，至憂者臣。以衆生故，現宰官身。以難爲易，以憂爲樂。樂兼萬人，禍倍衆惡。</p>
<p class="style16">一切天衆</p>
<p>苦極則修，樂極則流。禍福無窮，糾纏相求。遂超欲色，至非非想。不如一念，真發無上。</p>
<p class="style16">一切阿修羅衆</p>
<p>正念淳想，則爲飛行。毫釐之差，遂墮戰爭。以此爲道，穴胸隕首。是真作家，當師子吼。</p>
<p class="style16">一切人衆</p>
<p>地獄天宮，同一念頃。涅槃生死，同一法性。抱寶號窮，鑽穴索空。今夕何夕，當選大雄。</p>
<p class="style16">一切地獄衆</p>
<p>汝一念起，業火熾然，非人燔汝，乃汝自燔。觀法界性，起滅電速。知惟心造，是破地獄。</p>
<p class="style16">一切餓鬼衆</p>
<p>說食無味，涎流妄嚥。真食無火，中虛妄見。美從妄生，惡亦幻成。知幻即離，既飽且寧。</p>
<p class="style16">一切畜生衆</p>
<p>欲人不知，心則有負。此念未成，角尾已具。集我道場，一洗濯之。盡未來劫，愧者勿爲。</p>
<p class="style16">一切六道外者衆</p>
<p>陋劣之極，蕩於眇冥。胎卵濕化，莫從而生。聞吾法音，飆起雷動。如夢覺人，不復見夢。</p>
<p><span class="style15">釋迦文佛頌</span><span class="style7">并引</span></p>
<p>端明殿學士兼翰林侍讀學士蘇軾，爲亡妻同安郡君王氏閏之，請奉議郎李公麟敬畫釋迦文佛及十大弟子。元祐八年十一月十一日，設水陸道場供養。軾拜手稽首而作頌曰：</p>
<p>我願世尊，足指按地。三千大千，凈琉璃色。其中衆生，靡不解脫。如日出時，眠者皆作。如雷震時，蟄者皆動。同證無上，永不退轉。</p>
<p class="style15">僧伽贊</p>
<p>盲人有眼不自知，忽然見日喜而舞。非謂日月有在亡，實自慶我眼根在。泗濱大士誰不見？而有熟視不見者。彼豈無眼業障故，以知見者皆希有。若能便作希有見，從此成佛如反掌。傳摹世間千萬億，皆自大士法身出。麻田供養東坡贊，見者無數悉成佛。</p>
<p class="style15">阿彌陀佛贊</p>
<p>蘇軾之妻王氏，名閏之，字季章，年四十六，元祐八年八月一日卒于京師。臨終之夕，遺言捨所受用，使其子邁、迨、過爲畫阿彌陀像。紹聖元年六月九日，像成，奉安于金陵清涼寺。贊曰：</p>
<p>佛子在時百憂繞，臨行一念何由了。口誦南無阿彌陀，如日出地萬國曉。何況自捨所受用，畫此圓滿天日表。見聞隨喜悉成佛，不擇人天與蟲鳥。但當常作平等觀，本無憂樂與壽夭。丈六全身不爲大，方寸千佛夫豈小。此心平處是西方，閉眼便到無魔嬈。</p>
<p><span class="style15">無名和尚頌觀音偈</span><span class="style7">徐因饒州人</span></p>
<p>我觀諸佛及菩薩，皆以六塵作佛事。雖有妙智如觀音，根性亦自聞思復。佛子流浪無始劫，未空言語文字性。譬如多財石季倫，知財爲害不早散。手揮金寶棄溝壑，不如施與貧病者。纍纍三百五十珠，持與觀音作纓絡。</p>
<p class="style15">無名和尚傳贊</p>
<p>道無分成，佛無滅生。如影外光，孰在孰亡？如井中空，孰虛孰盈？無名和尚，蓋名無名。</p>
<p><span class="style15">蘇程庵銘</span><span class="style7">并引</span></p>
<p>程公庵，南華長老辯公爲吾表弟程德孺作也。吾南遷過之，更其名曰蘇程，且銘之曰：</p>
<p>辯作庵，寶林南。程取之，不爲貪。蘇後到，住者三。蘇既住，程則去。一彈指，三世具。如我說，無是處。百千燈，同一光。一塵中，兩道場。齊說法，不相妨。本無通，安有礙。程不去，蘇亦在。各徧滿，無雜壞。</p>
<p><span class="style15">思無邪齋銘</span><span class="style7">并敘</span></p>
<p>東坡居士問法於子由。子由報以佛語曰：「本覺必明，無明明覺。」居士欣然有得於孔子之言曰：「詩三百，一言以蔽之，曰思無邪。」夫有思皆邪也，無思則土木也，吾何自得道，其惟有思而無所思乎？于是幅巾危坐，終日不言。明目直視，而無所見。攝心正念，而無所覺。於是得道，乃名其齋曰思無邪，而銘之曰：</p>
<p>大患緣有身，無身則無病。廓然自圓明，鏡鏡非我鏡。如以水洗水，二水同一凈。浩然天地間，惟我獨也正。</p>
<p class="style15">虔州崇慶禪院新經藏記</p>
<p>如來得阿耨多羅三藐三菩提，曰：「以無所得故而得。」舍利弗得阿羅漢道，亦曰：「以無所得故而得。」如來與舍利弗若是同乎？曰：何獨舍利弗，至於百工賤技，承蜩意鉤，履狶畫墁，未有不同者。論道之大小，雖至於大菩薩，其視如來，猶若天淵然，及其以無所得故而得，則承蜩意鉤，履狶畫墁，未有不與如來同者也。以吾之所知，推至其所不知，嬰兒生而導之言，稍長而教之書，口必至於忘聲，而後能言，手必至於忘筆，而後能書，此吾之所知也。口不能忘聲，則語言難於屬文，手不能忘筆，則字畫難於刻琱。及其相忘之至也，則形容心術，酬酢萬物之變，忽然而不自知也。自不能者而觀之，其神智妙達，不既超然與如來同乎！故金剛經曰：一切賢聖，皆以無爲法而有差別。以是爲技，則技疑神；以是爲道，則道疑聖。古之人與人皆學，而獨至於是，其必有道矣。</p>
<p>吾非學佛者，不知其所自來，獨聞之孔子曰：「詩三百，一言以蔽之，曰：思無邪。」夫有思皆邪也，善惡同而無思，則土木也，云何能使有思而無邪，無思而非土木乎！嗚呼，吾老矣，安得數年之暇，託於佛僧之宇，盡發其書，以無所思心會如來意，庶幾於無所得故而得者。謫居惠州，終歲無事，宜若得行其志。而州之僧舍無所謂經藏者，獨榜其所居室曰思無邪齋，而銘之致其志焉。</p>
<p>始吾南遷，過虔州，與通守奉議郎俞君括游。一日訪廉泉，入崇慶院，觀寶輪藏。君曰：「是於江南壯麗爲第一，其費二千餘萬，前長老曇秀始作之，幾於成而寂。今長老惟湜嗣成之。奔走二老之間，勸導經營，銖積寸累，十有六年而成者，僧知錫也。子能愍此三士之勞，爲一言記之乎？」吾蓋心許之。</p>
<p>俞君博學能文，敏於從政，而恬於進取。數與吾書，欲棄官相從學道。自虔罷歸，道病卒於廬陵。虔之士民，有巷哭者，吾亦爲出涕。故作此文，以遺湜、錫，并論孔子思無邪之意，與吾有志無書之歎，使刻于石，且與俞君結未來之因乎？</p>
<p>紹聖二年五月二十七日記</p>
<p class="style15">書柳子厚大鑒禪師碑後</p>
<p>釋迦以文教，其譯於中國，必託於儒之能言者，然後傳遠。故大乘諸經至楞嚴，則委曲精盡勝妙獨出者，以房融筆授故也。柳子厚南遷，始究佛法，作曹谿、南嶽諸碑，妙絕古今，而南華今無刻石者。長老重辯師，儒釋兼通，道學純備，以謂自唐至今，頌述祖師者多矣，未有通亮簡正如子厚者。蓋推本其言，與孟軻氏合，其可不使學者晝見而夜誦之。故具石請予書其文。唐史元和中，馬總自虔州刺史遷安南都護，徙桂管經略觀察使，入爲刑部侍郎。今以碑考之，蓋自安南遷海南，非桂管也。韓退之祭馬公文亦云：「自交州抗節番禺，曹谿謚號，決非桂帥所當請。」以是知唐史之誤，當以碑爲正。紹聖二年六月九日。</p>
<p class="style15">書金光明經後</p>
<p>軾之幼子過，其母同安郡君王氏諱閏之，字季章，享年四十有六。以元祐八年八月一日，卒於京師，殯於城西惠濟院。過未免喪，而從軾遷於惠州，日以遠去其母之殯爲恨也。念將祥除，無以申罔極之痛，故親書金光明經四卷，手自裝治，送虔州崇慶禪院新經藏中，欲以資其母之往生也。泣而言於軾曰：「書經之勞微矣，不足以望豐報，要當口誦而心通，手書而身履之，乃能感通佛祖，升濟神明，而小子愚冥，不知此經皆真實語耶，抑寓言也？當云何見云何行？」軾曰：「善哉問也。吾常聞之張文定公安道曰：佛乘無大小，言亦非虛實，顧我所見如何耳。萬法一致也，我若有見，寓言即是實語；若無所見，實寓皆非。故楞嚴經云：若一衆生未成佛，終不於此取涅槃。若諸菩薩急於度人，不急於成佛，盡三界衆生皆成佛已，我乃涅槃。若諸菩薩覺知此身無始以來，皆衆生相。冤親拒受，內外障護，即卵生相。壞彼成此，損人益己，即胎生相。愛染留連，附記有無，即濕生相。一切物變，爲己主宰，即化生相。此四衆生相者，與我流轉，不覺不知，勤苦修行，幻力成就。由此四相，伏我諸根，爲涅槃相。以此成佛，無有是處。此二菩薩，皆是正見。乃知佛語，非寓非實。今汝若能爲流水長者，以大願力，象取無礙法水，以救汝流浪渴涸之魚，又能觀諸世間，雖甚可愛，而虛幻無實，終非我有者，汝即捨離。如薩埵王子捨身，雖甚可惡，而業所驅迫，深可憐憫者，汝即布施。如薩埵王子施虎，行此捨施，如飢就食，如渴求飲，則道可得，佛可成，母可拔也。」過再拜稽首，願書其末。紹聖二年八月一日。</p>
<p class="style15">金剛經跋尾</p>
<p>聞昔有人，受持諸經，攝心專妙。常以手指，作捉筆狀。於虛空中，寫諸經法。是人去後，此寫經處，自然嚴凈，雨不能濕。凡見聞者，孰不贊歎，此希有事。有一比丘，獨拊掌言，惜此藏經，止有半藏。乃知此法，有一念在，即爲塵勞。而況可以，聲求色見。今此長者，譚君文初，以念親故，示入諸相。取黃金屑，書金剛經，以四句偈，悟入本心。灌流諸根，六塵清凈。方此之時，不見有經，而況其字。字不可見，何者爲金。我觀譚君，孝慈忠信，內行純備。以是衆善，莊嚴此經，色相之外，炳然煥發。諸世間眼，不具正見，使此經法，缺陷不全。是故我說，應如是見。東坡居士，說是法已，復還其經。</p>
<p><span class="style15">廣州東莞縣資福寺舍利塔銘</span><span class="style7">并敘</span></p>
<p>自有生人以來，人之所爲見於世者，何可勝道？其鼓舞天下，經緯萬世，有偉於造物者矣。考其所從生，實出於一念。巍乎大哉，是念也，物復有烈於此者乎？是以古之真人，以心爲法，自一身至一世界，自一世界至百千萬億世界，於屈信臂，須作百千萬億變，如佛所言，皆真實語，無可疑者。至於持身厲行，練精養志，或乘風而仙，或解形而去，使枯槁之餘，化爲金玉，時出光景，以作佛事者，則多有矣。其見伏去來，皆有時會，非偶然者。予在惠州，或示予以古舍利，狀若覆盂，圓徑五寸，高三寸，重一斤一兩，外密而中疏，其理如芭蕉，舍利生其中無數，五色具備，意必真人大士之遺體。蓋腦之在顱中，顱亡而腦存者。予曰：「是當以施僧與衆共之，藏私家非是。」其人難之。適有東莞資福長老祖堂來惠州，見而請之曰：「吾方建五百羅漢閣，壯麗甲於南海，舍利當栖我閣上。」則以犀帶易之。有自京師至者，得古玉璧，試取以薦舍利，若合符契。堂喜，遂并璧持去，曰：「吾當以金銀琉璃爲崒堵波，置閣上。」銘曰：</p>
<p>真人大士何所修，心精妙明含九州。此身性海一浮漚，委蛻如遺不自收。戒光定力相烝休，結爲寶珠散若旒。流行四方獨此留，帶犀微矣何足酬。璧來萬里端相投，我非予堂堂非求。共作佛事知誰由，瑞光一起三千秋，永照南海通羅浮。</p>
</div>

<!-- end .main --></div>
<!-- end #main --></div>

</div>



</body></html>