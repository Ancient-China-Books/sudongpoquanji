<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡外制集-卷上</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>外制集</h5>
　<span class="style9">卷上</span>
<hr/>
<p class="style16">給事中兼侍講傅堯俞可吏部侍郎</p>
<p>敕。士以德望進，則風俗厚而朝廷尊；以經術用，則議論正而名器重。此君子所以難合，而朕亦難其人焉。具官傅堯俞，博學篤行，久聞于世。歷事四世，挺然一節；懷道不試，十年于茲。朕欲聞仁人之言，置之講席；非堯舜之道，蓋未嘗言。給事黃門，未究其用；往貳太宰，益脩厥官。董正治典，以稱先帝復古之意。可。</p>
<p class="style16">太常少卿趙瞻可戶部侍郎</p>
<p>敕。理財正辭，禁民為非曰義。先王之論理財也，必繼之以正辭。名正而言順，則財可得而理，民可得而正。自頃功利之臣，言政而不及化，言利而不及義。中外紛然，朕益厭之。具官趙瞻，明於吏事，輔以儒術。忠義之節，白首不衰。爰自秩宗，擢貳邦計。將使四方之人，知予以耆老舊德居此官者，蓋有盍徹之意焉。可。</p>
<p class="style16">王克臣可工部侍郎依前龍圖閣直學士</p>
<p>敕。朕承先帝之丕業，居其宮室，而服其器用。常懼不稱，而何敢有加焉。惟是軍國之備，凡仰於百工者，乃以諉於冬官。有事於斯，當識朕意。具官王克臣，奮自儒術，蔚為聞人。歷帥諸藩，嘗佐事典。才有餘裕，所在見稱。比由宛丘，入奉朝謁。而司空長貳，艱於其人。茲命爾以舊官，仍兼內閣之重。勉率厥職，外以成爾繕治之勞，內以全予恭儉之志。可。</p>
<p class="style16">祥符知縣李之紀可廣西提刑</p>
<p>具官李之紀。近自畿甸，遠至海隅。朕視其地如戶庭，視其民如一家。爾賦政赤縣，而廉平之稱，達於朕聽，是用命爾。按刑嶺表，其一乃心，毋或鄙夷其民，如在朕側。往惟欽哉。</p>
<p class="style16">知楚州田待問可淮南轉運判官</p>
<p>敕。具官田待問。朝廷取材，必始於治民。異時吏或不更郡縣而任刺舉，剛柔失中，民以告病。以爾端靜敏恪，悃愊無華，試於劇郡，吏民宜之。其即本道，以究爾才，往悉乃心，毋使厥聲減於治郡。可。</p>
<p class="style16">兩浙轉運副使孫昌齡可秘閣校理知福州</p>
<p>敕。具官孫昌齡。爾奉使吳越，而廉平之稱，達於朕聽。七閩之會，其民智巧，易以理服，難以力勝。今命爾為守，惟寬而明，民乃宜之。朕方復文館之職，以廣育才之路。遂以命爾，往惟欽哉。可。</p>
<p class="style16">知徐州馬默可司農少卿</p>
<p>敕。具官馬默。爾以博學強記，宏毅有守，剛而不犯，明而不苛，歷試中外，藹然有聞。朕方選擇循吏，入為卿佐。凡爾所能，已試於外者，其以告我而力行之，往佐大農，毋忽朕命。</p>
<p class="style16">兩浙轉運副使許懋可令再任</p>
<p>敕。具官許懋。吳越之人，凋敝久矣。朕方蠲理煩碎，以安養其眾，非得循吏察視郡縣，均通有無，則民何賴焉。以爾儒術精通，吏事詳敏，歷年於茲，民便其政。既信之俗，必易為功，庶無新故更代之勞，而有上下相安之美。勉脩前業，無怠日新。可。</p>
<p class="style16">新淮南轉運判官蔡濛可兩浙運判</p>
<p>敕。具官蔡濛。吳越之人，凋敝久矣。朕方蠲理煩碎，以安養其眾，非得循吏察視郡縣，均通有無，則民何賴焉。以爾名臣之子，進以儒術，歷佐漕府，治辦有成。東南富庶，比於西蜀，而機巧過之。惟寬且靜，則民不媮。可。</p>
<p class="style16">司農少卿范子淵可知兗州</p>
<p>敕。具官范子淵。朕於士大夫，未嘗求備也，將歷試以事，而收其所長。有司言汝治河無狀，耗國勞民，積歲而功不成。朕惟水土之政，與郡縣異，其觀汝於牧民。尚勉來效，以蓋往愆。可。</p>
<p class="style16">故樞密副使包拯男太常寺太祝繶之妻壽安縣君崔氏可特封永嘉郡君，仍封表門閭</p>
<p>敕。崔氏。汝甲族之遺孤，大臣之冢婦。夫亡子夭，惸然無歸，而能誓死不嫁，撫養孤弱，使我嘉祐名臣之後，有立於世，惟汝之功。昔衞世子早死，共姜自誓，詩人歌之；韓愈幼孤，養於嫂鄭，愈喪之期。若崔氏者，可謂兼之矣。其改賜湯沐，表異其所居，以風曉郡國，使薄於孝悌者有所愧焉。可。</p>
<p class="style16">皇叔某贈婺州觀察使追封東陽侯<br/>
  皇兄某贈蔡州觀察使追封汝南侯</p>
<p>敕。生分竹符，所以廣恩於宗室；沒享茅社，所以寵綏其子孫。眷予盤石之宗，夙被麟趾之化。國有常典，我其敢忘。某等生於高明，克自抑畏。恭儉寡過，綽有士人之風；忠孝著聞，蓋服祖宗之訓。屬既尊於中外，禮當極於哀榮。命以廉車，即封其地。爰疏五等之貴，以慰九原之思。庶其有知，服我休命。</p>
<p class="style16">士奫可西頭供奉官</p>
<p>敕。具官士奫。汝宗室子，生于安逸，而能誦習文法，以求自試，蓋亦有志於士者。朕何愛一官，不以成其志乎。可。</p>
<p class="style16">童湜可特敘內殿崇班</p>
<p>敕。具官童湜。汝奉法不謹，坐廢歷年。而能祗畏，以蓋前失，既更大眚，稍復汝舊。往服厥官，益敬無怠。可。</p>
<p class="style16">謝卿材可直秘閣福建轉運使</p>
<p>敕。具官謝卿材。先王設官制祿，非特以勸功興事也。將以觀士之所守而進退之，惟愛身者為能愛民，惟知義者為能知利。以爾臨事有守，信道不回，治郡有方，奉使不擾，力行古人之事，庶幾循吏之風。釋此大邦，付之一路。仍進直於書府，俾增重於使權。無輕遠人，謹視貪吏，政成民悅，朕不汝忘。可。</p>
<p class="style16">趙偁可淮南轉運副使</p>
<p>敕。具官趙偁。汝昔為文登守，而海隅之民，至今稱之。推文登之政，達之齊魯，刑平賦簡，所部以安。今淮南之人，困於征役，而重以饑饉。汝往按視，如京東之政，以寬吾憂。可。</p>
<p class="style16">呂溫卿知饒州李元輔知絳州</p>
<p>敕。呂溫卿等。監司郡縣，其職不同，其為養民一也。夫安靜之吏，悃愊無華，日計不足，歲計有餘。今自部使者，移治一郡，其深念之。服於朕訓，以永終譽。可。</p>
<p class="style16">王誨知河中府</p>
<p>敕。具官王誨。汝以名臣子，老於治郡，所至安靜，吏民宜之。河東吾股肱郡，方唐之盛，世有賢守，風流未遠，圖像具存，勉思古人，以紹前烈。可。</p>
<p class="style16">邵剛通判泗州</p>
<p>敕。具官邵剛。詩云：「淑問如臯陶，在泮獻囚。」獄訟之事，固儒者之所學也。汝官於上庠，既習其說矣，其往試之。可。</p>
<p class="style16">荊王揚王所乞推恩八人</p>
<p>具官某等。或以方伎世其學，或以歲月積其勞。給事王宮，既勤且久，增秩改授，以旌其能。往服休恩，益敬無怠。可。</p>
<p class="style16">西頭供奉官張禧得三級轉三官</p>
<p>敕。具官張禧。疆場之政，以首虜計功，所從來尚矣。爾既應格，則賞隨之。可。</p>
<p class="style16">鮮于侁可太常少卿</p>
<p>敕。具官鮮于侁。奉常之職，非特以治郊廟之度、服器之數而已，國有大政事、大議論，必稽焉。昔魯秉周禮，齊不敢謀。而晏子太師折衝於樽俎之間。國之典常，君臣之名分，上下守之，有死不易，則國安而民服。朕選建卿士，付之禮樂，意在於此。非我老成之人，學足以通古，才足以御今，智足以應變，強足以守官，深於經術，達於人情，其孰宜之？詩不云乎，「彼其之子，邦之司直。」往脩厥官，無斁朕命。可。</p>
<p class="style16">范祖禹可著作郎</p>
<p>敕。具官范祖禹。左右起居，東觀著作，皆史事也。今左右史獨書已行之政，有司之常事。至於廊廟大議，君臣相與之際，所以興壞治忽之由，一歸於東觀。則著作之任，顧不重歟。非得直亮多聞，古之所謂益友者，奮筆於其間，則善惡貿亂，後世無所考信。汝既任其事矣，益進而專之。朕茍有過，猶當直書，而況其餘乎？往祗厥官，無曠乃職。可。</p>
<p class="style16">孫覺可給事中</p>
<p>敕。朕聞明主在上，凡侍從皆得言。若其不明，雖臺諫亦失職。朕以沖眇，丕承祖宗。未堪多難之憂，常恐不聞其過。下至執藝，猶當盡規。豈必諫臣，而後論事。矧茲封駁之重，任參黃散之間。知無不言，職固當爾。具官孫覺，行不違道，言不違仁；處以孝聞，出以忠顯。先帝所以遺朕，天下謂之正人。屢告嘉猷，固非小補；間自西省，遷之東臺。而覺方進陽城之直詞，固懷蕭生之雅意。重違其請，閱月于茲。卒採群言，以遂前命。以爾抗章伏閣之志，施於還詔批敕之間。其一乃心，以稱朕意。</p>
<p class="style16">皇伯祖克愉可贈忠正軍節度使開府儀同三司</p>
<p>敕。國家蒙累聖之餘澤，眷宗室之多賢。雖設官以董其私，置傅以導其學，而重以吏事，責之懿親。青衿而服簪纓，白首以奉朝請。雖有間、平之盛德，歆、向之異材，皆湮沒而無傳，故嘆息之何及。尚賴本支之茂，蔚為邦國之華。不幸云亡，惻然永悼。具官克愉，忠厚以為質，禮敬以自文。持滿矜高，蓋得諸侯之孝；履信思順，合於大有之賢。小心自將，沒齒無過。方朕不言之際，遽茲永逝之悲。日月有時，窀穸告具。賁以旌旄之寵，仍兼將相之榮。豈獨慰九泉之思，亦將勸庶邦之義。可。</p>
<p class="style16">蕃官兀埿常等十二人覃恩轉官</p>
<p>敕。具官某等。錯居吾圉，世濟其忠。矧茲臨御之初，豈有中外之異。各從遷秩，以廣異恩。祗服寵靈，益堅守禦。可。</p>
<p class="style16">高密郡王宗晟建安郡王宗綽所生母孫氏封康國太夫人</p>
<p>敕。母以子貴，春秋之義也。朕方因親以教愛，廣愛以及民。封節婦之閭，以勸能賢；賜高年之爵，以助養老。而況屬籍至近，賢王篤生，欲大慰於慈心，宜特推於異數。孫氏四德純備，五福薦臻。豈惟擢秀於閨門，固已流芳於宮閫。舉觴坐上，有伯仁仲智之賢；持節洛濱，皆汝南瑯琊之貴。爰改封於樂土，俾正位於小君。服我休恩，介爾眉壽。可。</p>
<p class="style16">客省副使劉琯知恩州</p>
<p>敕。軍國異容，兵民異道。治戎振旅，以鷙勇為上；承流宣化，以忠厚為先。爾久練武經，本由才選，屢更煩使，克有成勞。試於一州，祗服朕訓。可。</p>
<p>皇叔叔曹贈洺州防禦使封廣平侯</p>
<p>敕。官至持節，爵為通侯。非我勳勞之臣，則必親賢之屬。豈云虛受，維以飾終。具官叔曹，生於高明，力自脩飭，克有常德，以沒元身。乃眷衡漳，夙為重地。爰假一麾之寵，就分五等之封。庶其有知，服我休命。可。</p>
<p class="style16">左侍禁李司可供奉官</p>
<p>敕。蠢爾裔夷，憑嶮竊發，不時討擊，何以懲艾。爾能奮命，破走犬羊，何愛一官，以勸吏士。可。</p>
<p class="style16">張汝賢可直龍圖閣發運副使</p>
<p>敕。具官張汝賢。朝廷於南方復置都漕者，所以均節諸路之有無，使歲課時入而已，非以求贏也。至俗吏為之，則多收羨財以幸恩寵，而民受其病。以爾昔為御史，號稱敢言，奉使江表，罪人斯得，庶幾知義利之分者。是以命爾。寵之新職，往惟欽哉。</p>
<p class="style16">狄諮劉定各降一官</p>
<p>敕。具官某等。奉使一路，以卹民奉法為先。今乃不然，煩酷之聲，溢於朕聽，公肆其下，曲法受賕，收聚毫末，與農圃爭利，使民無所致其忿，至欲賊殺官吏。朕以更赦，置之閑局，而公議未厭。其削一官。往思厥愆，服我寬政。可。</p>
<p class="style16">范子淵知峽州</p>
<p>敕。具官范子淵。汝以有限之財，興必不可成之役，驅無辜之民，置之必死之地。橫費之財，猶可以力補；而既死之民，不可以復生。此議者所以不汝置，而朕亦不得以赦原也。夷陵雖小，尚有民社。朕有愧於民，而於汝則厚矣。可。</p>
<p class="style16">宣德郎劉錫永父元年一百四歲可承事郎</p>
<p>敕。劉元年。尚齒教民，三代之義。咨爾百年之故老，乃吾六世之遺民。自非吉人，莫享上壽。張蒼仕秦柱下而至漢孝景；思邈生隋開皇而及唐永淳。古有其人，乃今親見。何愛一命，慰其子孫。可。</p>
<p class="style16">叔頗男旼之可三班借職</p>
<p>敕。旼之。汝父無祿早世，緣母之請，以獲一官。其思所以克家事母者，惟敬毋怠。可。</p>
<p class="style16">鮑耆年京東運判張峋京西運判</p>
<p>敕。具官某等。朕惟百姓之命，寄於郡縣，而守令之賢，不能人知其實，獨賴部使者為朕耳目而已。爾長一郡，以才良聞。進之漕屬，以究其用。其使上無惰吏，下無冤民，以稱朕意。可。</p>
<p class="style16">李周可太僕少卿</p>
<p>敕。具官李周。「僕臣正，厥后克正。」見於周書。「思無邪，思馬斯臧。」形於魯頌。朕命此職，亦難其人。以爾秉心不回，臨事有守，通練世故，灼知民情，所以望爾者，豈特車工馬政而已哉。可。</p>
<p class="style16">范純禮可吏部郎中</p>
<p>敕。具官范純禮。嗚呼，維乃顯考，克明德秉哲，以左右我仁宗，俾配德於堯舜，天亦維相之，使世有人，以任我樞機將帥之事。今汝獨在外計，朕惟瑚璉不可以褻用，驥騄不可以小試。命以天官之屬。其少進之，益觀其能，往欽哉。可。</p>
<p class="style16">余希旦可知濰州</p>
<p>敕。具官余希旦。爾本以才選，坐累失職，亦云久矣。肆余大眚，罔不更新。北海名邦，民樸而富，往務忠厚，以安其生。可。</p>
<p class="style16">王晢可知衛州</p>
<p>敕。具官王晢。凡我四朝之舊，經德秉哲，篤老不衰者，今幾人哉。以爾好學守節，名在循吏，而久不治民，朕甚惜之。太行之麓，民樸訟簡，守以安靜，莫如汝宜。可。</p>
<p class="style16">郭祥正覃恩轉承議郎</p>
<p>敕。具官郭祥正。朕丕承六朝，陳錫四國，覃及方外，浹於有生。矧余通籍之臣，可無增秩之寵。祗服休命，永肩一心。可。</p>
<p class="style16">王崇拯可遙郡刺史</p>
<p>敕。具官王崇拯。刺史漢官，秩六百石，魏晉以來，皆牧守之任。今雖以為勇爵，然非親賢勳舊，不在此選。爾入直禁省，出分虎符，兵民所宜，選寄滋重。有司言爾，累勞當遷。益脩厥官，以應名實。可。</p>
<p class="style16">潮州澄海第六指揮使謝臯可三班借職</p>
<p>敕。謝臯。汝自什伍，長積勞累，遷至一旅，極矣。今乃以去惡之功，獲補武吏。惟廉與慎，乃克有終。可。</p>
<p class="style16">皇伯仲郃贈使相</p>
<p>敕。親親以藩王室，賢賢以尊朝廷，古之道也。況於死生之際，恩禮之重，國有常典，我其敢忘。皇伯具官仲郃，生於高明，克自祗畏。出就外傅，聞好禮之稱；退省其私，有為善之樂。云何不淑，罹此閔凶。慰我永懷，豈無異數。袞衣赤舄，寵均三事之臣；玉節牙璋，坐享專征之器。豈云虛授，維以飾終。庶幾有知，服我休命。可。</p>
<p class="style16">士暇右班殿直</p>
<p>汝宗室子，始名而祿。得之非艱，守之惟艱。祗服朕訓，乃克終譽。可。</p>
<p class="style16">克鞏遙郡防禦使</p>
<p>朕於宗室，無所愛也。然猶不欲虛授，以速人言。得之惟艱，乃罔後悔。凡有進秩，必付有司，考其歲月，察其行義，則朕與汝皆無愧，豈不休哉。</p>
<p class="style16">劉奭閤門祗候</p>
<p>惟我神考，篤于將帥，生則厚其寵，死則恤其孤。將使識朝廷之儀，習軍旅之事，無忝厥祖，以世其家，成汝之志，可謂至矣。將何以報之。可。</p>
<p class="style16">王安石贈太傅</p>
<p>敕。朕式觀古初，灼見天命。將有非常之大事，必生希世之異人。使其名高一時，學貫千載。智足以達其道，辯足以行其言。瑰瑋之文，足以藻飾萬物；卓絕之行，足以風動四方。用能於期歲之間，靡然變天下之俗。具官王安石，少學孔、孟，晚師瞿、聃。罔羅六藝之遺文，斷以己意；糠秕百家之陳跡，作新斯人。屬熙寧之有為，冠群賢而首用。信任之篤，古今所無。方需功業之成，遽起山林之興。浮雲何有，脫屣如遺。屢爭席於漁樵，不亂群於麋鹿。進退之美，雍容可觀。朕方臨御之初，哀疚罔極。乃眷三朝之老，邈在大江之南。究觀規模，想見風采。豈謂告終之問，在予諒闇之中。胡不百年，為之一涕。於戲。死生用舍之際，孰能違天；贈賻哀榮之文，豈不在我。寵以師臣之位，蔚為儒者之光。庶幾有知，服我休命。可。</p>
<p class="style16">楊繪知徐州</p>
<p>敕。楊繪。士有拙於謀身而巧於治民，疏於防患而密於慮國，其自為計則過矣，而朕何疾焉。先帝龍興，首擢用爾。置之臺諫，以直諒聞。言雖無功，效於今日。簡易輕信，失之匪人。坐廢十年，陶然自得。詩人所謂「豈弟君子」者，繪庶幾焉。彭城大邦，吾股肱郡。政成民悅，朕不汝忘。可。</p>
<p class="style16">陳薦贈光祿大夫</p>
<p>敕。昔我英祖，博求天下之士，以輔翼我神考於東宮。二十餘年之間，山陵既成，人物改謝。顧瞻在廷一二臣外，罔有存者。朕惻然傷之，永懷其人。具官陳薦，剛毅木訥，器遠任重。密勿左右，以責難為愛君；周旋藩輔，以恤民為報國。淪喪未幾，風烈如在。雖死者不可復作，而追榮之典，猶足以寵綏其子孫。且使樸忠守道之士，知朕意之所予者。可。</p>
<p class="style16">呂穆仲京東提刑唐義問河北西路提刑</p>
<p>敕。先帝立法更制，所以約束監司守令，使不得營私而害民者，可謂至矣。朕始罷賦泉之令，復征徭之法，凡先帝之約束，當益申而嚴之。使出力從政之民，無所復病。以爾穆仲等，或端靜有守，敏於為政，或直諒多聞，志於仕道。而京東、河朔，皆天下重地也。往脩厥官，稱朕意焉。可。</p>
<p class="style16">沈叔通知海州</p>
<p>敕。朕嗣位以來，通商惠農，施舍已責，有不順成，荒政畢舉。而海濱之民，群聚剽掠，此吏不稱職，備災無素之過也。今選命汝。惟往安之，非勝之也，民茍有以生矣，其肯自棄於惡。可。</p>
<p class="style16">孫向保州通判</p>
<p>敕。孫向。一郡之寄，在汝守貳。察姦舉能，既復其舊矣，則達政之吏，可以有為。爾通練民事，既試有勞，其從所請，以觀來效。可。</p>
<p class="style16">鄧闢朝散郎<span class="style7">監邕州慎門金坑</span></p>
<p>瘴霧之鄉，上幣所出。累年於此，勤亦至矣。法當遷秩，以答久勞。可。</p>
<p class="style16">荊王新婦王氏潭國夫人</p>
<p>敕。易稱中饋，為家人之正吉；詩美羔羊，蓋鵲巢之功致。婦德有常，含章不曜，能使君子，樂且有儀。則內助之賢，從可知矣。王氏早服師傅，習聞詩禮。富貴而能恭儉，俯仰極於孝慈。令問藹然，刑於宗族。其改封大國，象服是宜。以稱我叔父之德，為內命婦之法，豈不休哉。可。</p>
<p class="style16">劉庠贈大中大夫</p>
<p>敕。國以求賢為事，士以得時為急。士既難進而易退，時亦難得而易失。日月逝矣，歲不我與。古人之嘆，復見於今。具官劉庠，才備德博，器遠任重。逮事三朝，出入二紀。英祖神考，實知其人。而剛毅樸忠，學不少貶。肆朕嗣位，疇咨故老。如庠等輩，不過數人。方當召用，命不少假。使九原而可作，雖百身其何贖。寵章異數，賁於其柩。雖知無益，以塞余哀。可。</p>
<p class="style16">李琮知吉州</p>
<p>敕。李琮。汝以久遠無根之賦，使畏威懷賞之吏，均之於無辜之民。民以病告，聞之惕然。使吏覆視，皆如所聞。既正其事矣，而汝猶自言，若無罪然。朕惟更赦，不汝深咎。遷於一州，往深念之。廬陵之富，甲於江外。使民安汝，朕則汝安。可。</p>
<p class="style16">高士良可文思副使</p>
<p>敕。高士良。汝閱習民兵，技藝超等，課以歲月，於法當遷。往服寵靈，益思來效。</p>
<p class="style16">皇叔叔遂可贈懷州防禦使追封河內侯</p>
<p>敕。生於富貴而無驕逸之患，終於祿位而有歸全之美，始終之義，有足賢者。具官叔遂，性於忠孝，文以禮樂。蓋蒙祖宗之澤，而服師保之訓。克有令聞，以沒元身。是用爵之通侯，官以持節。上以惇勸於宗室，下以寵綏其子孫。可。</p>
<p class="style16">揚王子孝騫等二人荊王子孝治等七人並逐州團練使</p>
<p>敕。某等。先皇帝篤兄弟之好，以恩勝義，不許二叔出居於外，蓋武王待周召之意。太皇太后嚴朝廷之禮，以義制恩，始從其請，出就外宅，得孔子遠其子之意。二聖不同，同歸於道，可以為萬世法。朕奉侍兩宮，按行新第，顧瞻懷思，潸然出涕。昔漢明帝問東平王：「在家何等為樂？」王言：「為善最樂。」帝大其言，因送列侯印十九枚，諸子年五歲以上悉帶之，著之簡策，天下不以為私。今王諸子，性於忠孝，漸於禮義，自勝衣以上，頎然皆有成人之風，朕甚嘉之。其各進一官，以助其為善之樂。尚勉之哉，毋忝乃父祖，以為邦家光。可。</p>
<p class="style16">呂公著妻魯氏贈國夫人</p>
<p>敕。婦人之德，如玉在淵，雖不可見，必形諸外。視其夫有羔羊之直，相其子有麟趾之仁，則內德之茂，從可知矣。具官呂公著，故妻魯氏，名臣之子，元老之婦。所資者深，故志存乎仁；所見者大，故動協於禮。環佩穆然，閨門化之。而降年不永，祿不配德。其改封大國，正位小君。庶幾為女史之光，非獨慰其夫子而已。可。</p>
<p class="style16">仲暹可遙郡防禦使</p>
<p>敕。仲暹。居貧賤而有聞易，處富貴而無過難。凡我宗室，皆有位著。雖不任以事，無所施其才，而刑于厥家，有以考其行。日月其邁，爵秩當遷。朕不爾私，服之無愧。可。</p>
<hr/>
</div>

<!-- end .main --></div>
<!-- end #main --></div>

</div>



</body></html>