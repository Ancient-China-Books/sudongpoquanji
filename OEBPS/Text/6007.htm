<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡內制集-卷七</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>內制集</h5>
　<span class="style9">卷七</span>
<hr/>
<p class="style16">賜新除守司空同平章軍國事呂公著辭免恩命不允詔<span class="style7">元祐三年四月六日</span></p>
<p>敕公著。委重元老，朕之本心。歸安丘園，卿之素志。今於二者，酌處其中。使卿獲居勞逸之間，而朕不失仰成之託。於義兩得，夫復何辭。</p>
<p><span class="style16">賜新除太中大夫守尚書左僕射兼門下侍郎呂大防辭免恩命不允詔</span><span class="style7">元祐三年四月六日</span></p>
<p>敕大防。端揆黃門之任，虛之久矣。以卿德望兼重，才術有餘，故授之不疑。渙號已行，僉言惟允。務稱朕命，何以辭爲。</p>
<p><span class="style16">賜新除太中大夫守尚書右僕射兼中書侍郎范純仁辭免恩命不允詔</span><span class="style7">元祐三年四月六日</span></p>
<p>敕純仁。國之安危，寄於宰輔。朕豈苟然而輕授也哉。試之以事而不移，斷之於心而不貳。成命已出，豈容復回。往修厥官，以稱朕意。</p>
<p class="style16">賜知乾寧軍內殿承制張赴獎諭敕書<span class="style7">元祐三年四月十八日</span></p>
<p>敕張赴。橫流之災，所在蒙害。惟吏得其人，則公私賴之。使者列上，有司不以時聞。歲月既遠，予猶汝嘉。故茲獎諭，想宜知悉。</p>
<p class="style16">宣詔許內翰入院口宣<span class="style7">元祐三年四月十九日</span></p>
<p>有敕。卿拔自循良，老於文學。禁林之命，儒者所榮。往祗厥司，以究所蘊。</p>
<p><span class="style16">賜觀文大學士光祿大夫知永興軍韓縝三上表乞致仕不許斷來章詔</span><span class="style7">元祐年四月七日</span></p>
<p>敕韓縝。夫任天下之責者，無自營之私。蒙國士之知者，有非常之報。矧卿德望兼重，體力猶強。方資禦侮之壯猷，焉用引年之常禮。宜安厥位。毋復言歸。</p>
<p><span class="style16">賜觀文殿大學士光祿大夫知永興軍韓縝三上表陳乞致仕不允斷來章詔</span><span class="style7">元祐年四月七日</span></p>
<p>敕韓縝。朕體貌諸老，儀刑四方。假以方面之安，略其筋力之禮。如卿屢請，固無懷祿之嫌；而朕固留，宜有忘歸之意。今中外無事，民物小康。顧恐安車之榮，未逾坐嘯之樂。朕命不易，卿其少安。</p>
<p><span class="style16">賜新除太中大夫守尚書右僕射兼中書侍郎范純仁再上劄子辭免恩命不允詔</span><span class="style7">元祐年四月七日</span></p>
<p>敕純仁。卿奉事先帝，義深愛君。與政西樞，論不阿世。昔聞汲黯之不奪，今見徐公之有常。參以眾言，蔽自朕志。右宰之任，非卿而誰。屢執謙詞，殊非所望。</p>
<p class="style16">賜新除依前中大夫守中書侍郎劉摯辭免恩命不允詔<span class="style7">元祐三年四月七日</span></p>
<p>敕劉摯。朝廷設三省，建丞弼，雖所治不同，至於因時立政，昭德塞違，其實一也。卿既任其事矣，今以次遷，無足辭者。</p>
<p class="style16"> 賜新除依前中大夫守尚書左丞王存辭免恩命不允詔<span class="style7">元祐三年四月七日</span></p>
<p>敕王存。卿學足以經邦，才足以應務。更練愈久，開益居多。以積日而稍遷，顧僉言之咸允。國之常典，何以辭爲。</p>
<p class="style16">賜新除中大夫守尚書右丞胡宗愈辭免恩命不允詔<span class="style7">元祐三年四月七日</span></p>
<p>敕宗愈。卿昔在諫垣，首開正論。出入滋久，操守不回。雅望在人，既非一日之積。歷試而用，亦自群公之言。往祗厥官，毋替朕命。</p>
<p><span class="style16">賜新除依前中散大夫充樞密直學士簽書樞密院事趙瞻辭免恩命不允詔</span><span class="style7">元祐年四月七日</span></p>
<p>敕趙瞻。朕惟本兵之地，司命吾民。矧羌戎叛服之無常，實邊鄙安危之未決。豈以此柄，輕授其人。以卿望重縉紳，學兼文武。歷試而用，眾言允諧。往踐厥官，勿違朕命。</p>
<p class="style16">賜新除門下侍郎孫固辭恩命不允詔<span class="style7">元祐三年四月八日</span></p>
<p>敕孫固。朕惟三朝老臣，義同休戚。先帝舊學，存者幾人。意其風采之聳聞，可使朝廷之增重。矧卿德望素著，寄任已隆。昔冠西樞，今貳東省。眾以爲允，義無足辭。</p>
<p class="style16">乞允安燾辭免轉官劄子</p>
<p>臣今月八日，准內批安燾辭免轉右光祿大夫劄子，降詔不許。臣竊謂人主之馭群臣，專以禮義廉恥。若使受無名之寵，則爲待臣子之輕。今朝廷豈以執政六人，五人進用，故加遷秩，以慰其心。燾位冠西樞，委寄至重。豈肯見人擢用，即以介懷。既無授受之名，僅以姑息之政，縱有先朝故事，亦是一時誤恩。今燾力辭，正爲知義。臣欲奉命草詔，不知所以爲詞。伏望聖慈，從其所請。若除受別有緣故，即乞明降指揮，茍於義稍安，敢不撰進。取進止。<span class="style8">御寶批：可。且用一意度作，不許辭免，詔書進入。</span></p>
<p class="style16">賜新除右光祿大夫依前知樞密院事安燾辭恩命不允詔<span class="style7">元祐三年四月八日</span></p>
<p>敕安燾。卿謀國之重，歷年于茲。紀綱修明，中外寧輯。夫圖任共政，所憂者大；則久勞遷秩，亦理之常。雖固執於撝謙，恐難回於成命。往服休寵，以彰眷懷。</p>
<p class="style16">賜新除中大夫守尚書右丞胡宗愈辭免恩命不允詔<span class="style7">元祐三年四月十日</span></p>
<p>敕宗愈。卿更涉夷險，踐敡中外。出奉使指，而民宜之。入治天官，而吏畏之。非獨能言者也。書不云乎：「敷奏以言，明試以功。」朕得之矣，卿其勿辭。</p>
<p><span class="style16">賜新除依前中散大夫充樞密直學士簽書樞密院事趙瞻辭免恩命不允詔</span><span class="style7">元祐三年四月十日</span></p>
<p>敕趙瞻。朕之進人，可謂難矣。自非耆老久次，悃愊無華，則樞機之任，不以輕授。卿之自視，何愧於斯。祗服厥官，思所以稱而已。</p>
<p class="style16">賜正議大夫知樞密院事安燾辭免遷官恩命允詔<span class="style7">元祐三年四月十五日</span></p>
<p>敕安燾。卿國之雋輔，位冠樞庭。以時褒升，豈待功閥。而能力辭寵命，欲以身率群臣，使廉恥相先，名器益重。勉從來請，以篤此風。</p>
<p class="style16">賜新除中大夫守尚書右丞胡宗愈辭免恩命不允詔<span class="style7">元祐三年四月十五日</span></p>
<p>敕宗愈。朕之用卿，蓋聽其言，考其行事，參之公議，而斷自朕心，可謂審矣。而卿固辭不已，朕甚惑之。夫小人以位爲寵，求之而不可得，君子以寵爲憂，推之而莫能去。自古以然，卿何疑哉。</p>
<p class="style16">內中御侍以下賀太皇太后年節詞語<span class="style7">元祐二年二月一日</span></p>
<p>伏以太簇旋宮，既贊揚而出滯；勾芒司曆，方布德以緩刑。恭惟太皇太后陛下，化始六宮，風行九有。捐財振廩，救民溝壑之中；求賢審官，拔士茅茨之下。方履端之資始，膺景福於無疆。妾等幸侍禁嚴，粗供婦職。願獻岡陵之壽，少輸草木之誠。</p>
<p class="style16">內中御侍以下賀皇帝年節詞語<span class="style7">元祐二年二月一日</span></p>
<p>伏以齊七政於璣衡，天人並應；受三朝之圖籍，海宇來同。恭惟皇帝陛下，至仁無私，神武不殺。祖述堯帝，歷象以授民時；儀刑文王，正家而齊天下。方肇新於歲律，宜嚮用於神休。妾等幸侍禁嚴，仰陶化育。願上萬年之壽，永膺百順之祥。</p>
<p class="style16">內中御侍以下賀皇太后年節詞語<span class="style7">元祐二年二月一日</span></p>
<p>伏以三元資始，磔禳以餞餘寒；萬寶更新，燔烈以興嗣歲。恭惟皇太后殿下，道光溈汭，德配周南。輔導兩朝，孝慈格於上下；儀形九御，恭儉聞於邇遐。順履三陽，誕膺百祿。妾等幸班禁掖，久被餘光。莫報生成之恩，但祝靈長之算。</p>
<p class="style16">班荊館賜大遼賀興龍節人使回程御筵口宣<span class="style7">元祐二年十二月六日</span></p>
<p>有敕，卿等已事言旋，改轅茲始。冒寒遠涉，軫念良深。少憩近郊，復陳燕豆。</p>
<p class="style16">班荊館賜大遼賀正旦人使到闕酒果口宣<span class="style7">元祐二年十二月十日</span></p>
<p>有敕。卿等遠修鄰好，來會歲元。久涉冰途，少休郊館。宜頒芳旨，以勞驂騑。</p>
<p><span class="style16">賜新除守尚書右僕射兼中書侍郎范純仁上第一表辭免恩命不允批答</span><span class="style7">元祐三年四月十二日</span></p>
<p>覽表具之。夫有烏獲之力，然後可以付千鈞；有和、扁之功，然後可以寄死生。故宰相之任，非所以寵人臣也。無其德而當之爲不智，有其材而辭之爲不仁。若卿之才德，亦可謂稱矣。往思其憂，以稱天下之望。</p>
<p><span class="style16">賜新除守尚書右僕射兼中書侍郎范純仁上第一表辭免恩命不允批答</span><span class="style7">元祐三年四月十二日</span></p>
<p>覽表具之。吾聞之乃烈考曰：「君子先天下之憂而憂，後天下之樂而樂。」雖聖人復起，不易斯言。卿將書之紳，銘之盤盂，以爲一言而可以終身行之者歟？則今茲爰立之命，乃所以委重投艱而已，又何辭乎。</p>
<p><span class="style16">賜新除尚書左僕射呂大防尚書右僕射范純仁辭免恩命不允批答口宣</span><span class="style7">元祐三年四月十一日</span></p>
<p>有敕。卿望重縉紳，才兼文武。弼亮之選，中外同然。毋或固辭，以稱朕意。</p>
<p><span class="style16">賜新除司空同平章軍國事呂公著上第二表辭免恩命不許斷來章批答</span><span class="style7">元祐三年四月十二日</span></p>
<p>省表具之。夫國以得人爲強，如猛獸之衛藜藿；以積賢爲寶，如珠玉之茂山川。湛然無爲，物自蒙利。故崔公發議，則淄青慚服，知朝廷之有人；蜀使抗詞，則孫權回顧，歎張昭之不在。得失之效，豈可同日而語哉。朕之用卿，意實在此。國計之重，可無復辭。</p>
<p><span class="style16">賜新除司空同平章軍國事呂公著上第二表辭免恩命不許斷來章批答</span><span class="style7">元祐三年四月十二日</span></p>
<p>省表具之。周之詩曰：「無曰予小子，召公是似。」唐之雅曰：「惟西平有子，惟我有臣。」夫父子君臣之間，光明盛大如此。載之簡策，被之金石。豈獨閨門之寵，足爲邦國之華。再省來章，具陳先烈。雖朕寡昧，不敢庶幾於仁祖；而卿忠孝，當念服勤於世官。祗率厥常，毋違朕命。</p>
<p class="style16">賜呂公著辭恩命上第二表不允斷來章批答口宣<span class="style7">元祐三年四月十二日</span></p>
<p>有敕。卿以全德，式符具瞻。宜與師臣，共爲民表。欽承明命，佇聽嘉謨。</p>
<p><span class="style16">賜新除守尚書左僕射兼門下侍郎呂大防上第二表辭免恩命不許斷來章批答</span><span class="style7">元祐三年四月十二日</span></p>
<p>省表具之。卿有夷狄盜賊之虞，倉廩禮樂之歎，陰陽風雨之憂。此三者，誠當今之大計，朕之所以中夜不寐，輟食太息者，正爲此也。孟子曰：「責難於君謂之恭。」夫既以責其君，而不以身任之者，非仁人也。願卿慨然當古人之重，略世俗之謙。務踐斯言，憂此三者。</p>
<p><span class="style16">賜新除守尚書左僕射兼門下侍郎呂大防上第二表辭免恩命不許斷來章批答</span><span class="style7">元祐年四月十二日</span></p>
<p>省表具之。夫任賢使能，天下之公義；而辭大就小，君子之自守也。惟名器爵祿，朕所不敢授以私；則勞謙退避，卿豈得必行其意。所謂唐虞三代信任之至，以致稷契伊呂德業之隆。若卿之言，朕敢不勉。請事斯語，永觀厥成。</p>
<p><span class="style16">賜新除守尚書右僕射兼中書侍郎范純仁上第二表辭免恩命不許斷來章批答</span><span class="style7">元祐三年四月十二日</span></p>
<p>省表具之。卿以明哲，自託不能。非獨以見君子勞謙之光，亦因以知前世用人之弊。功烈無取，誠如卿言。夫次公減於治郡，子元不如爲將。非獨文獻不足，蓋其才德有偏。如卿昔在朝廷，首談孟軻之仁義；旋爲帥守，專行羊祜之威信。慨有大志，似其先人。苟推此心，施於有政。則太平可望，而小節可略矣。</p>
<p class="style16">賜范純仁上第二表辭免恩命不允斷來章批答<span class="style7">元祐三年四月十三日</span></p>
<p>省表具之。自昔先帝之世，屢歎才難；及朕嗣位以來，專用德選。雖爵祿名器，出於獨斷；而長育成就，實在群公。長短不遺，輔相之責。苟無爲國養人之意，必有臨事乏使之憂。朕用慨然，當食不御。思得英雋之老，共收文武之用。惟卿篤於憂國，明於知人。灼見朕心，宜在此位。往任天下之重，毋事匹夫之廉。</p>
<p><span class="style16">賜范純仁呂大防辭恩命上第二表不允斷來章批答口宣</span><span class="style7">元祐三年四月十三日</span></p>
<p>有敕。卿以宏材，久與大政。擢升宰輔，實慰具瞻。宜速拜嘉，毋煩謙避。</p>
<p><span class="style16">賜新除依前正議大夫守門下侍郎孫固辭免恩命不許斷來章批答</span><span class="style7">元祐三年四月十三日</span></p>
<p>省表具之。卿奉事先帝，有勸學之舊；與聞機政，有已試之功。固非躐等之遷，獨恨用卿之晚。勉循大義，毋事小廉。</p>
<p class="style16">賜孫固辭免恩命不允斷來章批答<span class="style7">元祐三年四月十三日</span></p>
<p>省表具之。卿向自西樞，出殿藩服。頃由近輔，入侍燕閒。昔有未識之思，今乃日聞其語。既見君子，無踰老臣。當益勵於初心，尚何辭於新命。</p>
<p class="style16">賜新除門下侍郎孫固辭免恩命不允斷來章批答口宣<span class="style7">元祐三年四月十四日</span></p>
<p>有敕。卿金華雋老，西樞舊臣。與政東臺，實慰輿議。祗膺成命，毋復固辭。</p>
<p><span class="style16">賜新除依前中大夫守中書侍郎劉摯辭免恩命不許斷來章批答</span><span class="style7">元祐三年四月十二日</span></p>
<p>省表具之。卿蹈道深遠，守節淳固。雖不留於儻來之物，而有志於行可之仕。樂告以善，勇於取爲。進不求當世之名，退不叛平生之學。未嘗爲枉尺直尋之事，夫豈有見得忘義之嫌哉。毋復過辭，往踐乃事。</p>
<p><span class="style16">賜新除依前中大夫守中書侍郎劉摯辭免恩命不許斷來章批答</span><span class="style7">元祐三年四月十二日</span></p>
<p>省表具之。朕纘服之初，卿言責是任。歷陳治道之要，以立太平之基。朕欲行其言，遂授以政。歲月未幾，紀綱略陳。欲究觀心術之微，宜擢居政本之地。苟無愧於允蹈，豈不賢於力辭。往服官箴，勿違朕命。</p>
<p class="style16">賜劉摯辭免恩命不允斷來章批答口宣<span class="style7">元祐三年四月十四日</span></p>
<p>有敕。稽參眾言，蔽自朕志。西省之貳，無以逾卿。亟踐厥官，毋煩固避。</p>
<p><span class="style16">賜新除依前中大夫守尚書左丞王存辭免恩命不許斷來章批答</span><span class="style7">元祐三年四月十二日</span></p>
<p>省表具之。夫志大有遠略，器博無近用。以卿忠義開濟，何施不宜。今以次遷，何足辭也。益堅無倦之意，以觀可久之業。</p>
<p><span class="style16">賜新除依前中大夫守尚書左丞王存辭免恩命不許斷來章批答</span><span class="style7">元祐三年四月十二日</span></p>
<p>省表具之。夫陛簾之增，所以隆堂奧；位次有敘，所以尊朝廷。朕既樂得於英才，復以時而遷用。庶幾華國，非以寵卿。祗率厥常，毋廢朕命。</p>
<p class="style16">賜王存辭免恩命不允斷來章批答口宣<span class="style7">元祐三年四月十四日</span></p>
<p>有敕。卿純忠許國，雅望在人。官以次升，義無足避。其承休寵，以副眷懷。</p>
<p><span class="style16">賜新除中大夫守尚書右丞胡宗愈辭免恩命不許斷來章批答</span><span class="style7">元祐三年四月十四日</span></p>
<p>省表具之。卿自天官，擢領風憲。下有庇民之意，上有愛君之忠。度其不以利回，是故可以大受。丞轄之任，非卿孰宜。毋復固辭，以就遠業。</p>
<p class="style16">賜胡宗愈辭免恩命不允斷來章批答<span class="style7">元祐三年四月十四日</span></p>
<p>省表具之。人才之難，古今所病。忠厚者多乏於用，強濟者或涼於德。有德適用，如卿幾人。方觀卿謀國之良，以成朕知人之美。深體此意，往祗厥官。</p>
<p class="style16">賜胡宗愈辭免恩命不允斷來章批答口宣<span class="style7">元祐三年四月十四日</span></p>
<p>有敕。卿雅望在人，純忠許國。既以彙進，胡爲力辭。宜體至懷，即膺成命。</p>
<p><span class="style16">賜新除依前中散大夫充樞密直學士僉書樞密院事趙瞻辭免恩命不允斷來章批答</span><span class="style7">元祐三年四月十四日</span></p>
<p>省表具之。君子之仕也，喜於知而樂於用。如卿之言，結髮從仕，而白首遇合。則君子之用舍進退，蓋亦有時矣。勉行其道，無失斯時。苟能遇事而必爲，則亦立功之未晚。古人之事，將見於卿。</p>
<p class="style16">賜趙瞻辭免恩命不允斷來章批答<span class="style7">元祐三年四月十三日</span></p>
<p>省表具之。卿挺然孤忠，白首一節。逝將力求於退避，夫豈有意於進取哉。特以雅望既隆，公議所在。方將度才而授任，固難越卿以用人。往踐厥官，毋違朕志。</p>
<p class="style16">賜趙瞻辭免恩命不允斷來章批答口宣<span class="style7">元祐三年四月十四日</span></p>
<p>有敕。朝廷用人，議論先定。不次之舉，非卿孰宜。亟服休恩，毋煩固避。</p>
<p class="style16">閣門賜新除守司空同平章軍國事呂公著誥口宣<span class="style7">元祐三年四月七日</span></p>
<p>有敕。卿正位三公，具瞻多士。方資坐論，以副仰成。體朕眷懷，服此明命。</p>
<p class="style16">閣門賜新除宰相呂大防范純仁誥口宣<span class="style7">元祐三年四月七日</span></p>
<p>有敕。朕稽參眾庶，登用俊良。並建宰司，同升揆路。祗承明命，仰副眷懷。</p>
<p class="style16">賜新除司空同平章軍國事呂公著辭免冊禮許詔<span class="style7">元祐三年四月十五日</span></p>
<p>敕公著。多儀以隆輔弼，國之彞典；自損以信君父，卿之美志。再閱誠言之請，益彰謙德之光。勉徇所陳，不忘嘉歎。</p>
<p class="style16">賜新除司空同平章軍國事呂公著辭免冊禮允詔<span class="style7">元祐三年四月十五日</span></p>
<p>敕公著。冊祝於廟，惟周之典。臨朝親拜，亦漢之舊。事大則禮重，禮重則樂備，古之道也。今卿遜避不居，自處以約。勉從所乞，以成其美。</p>
<p class="style16">賜新除試御史中丞孫覺辭免恩命不允詔<span class="style7">元祐三年四月八日</span></p>
<p>敕孫覺。卿三居諫省，皆以直聞。蓋嘗遇事以建言，志在行義以達道。擢爲執法，實允僉言。以卿直諒多聞，而朕開納不諱。固無觀望難言之病，豈有喪失名節之憂哉。載閱來章，甚非所望。</p>
<p class="style16">賜新除翰林學士朝請大夫知制誥許將赴闕詔<span class="style7">元祐三年四月十二日</span></p>
<p>敕許將。卿敏而好學，達於從政。出殿方國，則修儒術以飾吏事；入備顧問，則酌民言以廣上聽。待命北門，號稱內相。雖於卿爲舊物，實當今之高選。亟踐厥職，佇聞嘉猷。</p>
<p class="style16">賜許將辭免恩命不允詔<span class="style7">元祐三年四月十八日</span></p>
<p>敕許將。進以經術，當告我以安危；來自西南，固知民之利病。渴聞讜論，少副虛懷。而乃退托無能，力辭舊物。既非所望，其可曲從。</p>
<p class="style16">賜河北西路諸軍秋季銀鞋兼傳宣撫問臣寮將校口宣<span class="style7">元祐三年四月十八日</span></p>
<p>有敕。汝等憂寄之深，疆事靡盬。眷言勞勩，想各平寧。體我至懷，受茲時賜。</p>
<p class="style16">白溝驛賜大遼賀坤成節人使御筵兼傳宣撫問口宣<span class="style7">元祐三年四月二十二日</span></p>
<p>有敕。卿等遠涉暑途，來陳慶幣。眷言徒御，久犯風埃。往賜燕娛，少休行役。</p>
</div>

<!-- end .main --></div>
<!-- end #main --></div>

</div>



</body></html>