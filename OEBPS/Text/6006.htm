<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡內制集-卷六</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>內制集</h5>
　<span class="style9">卷六</span>
<hr/>
<p class="style16">賜大遼賀興龍節人使班荊館却回酒果口宣<span class="style7">元祐二年十二月十日</span></p>
<p>有敕。卿等聘事已成，征驂言邁。往餞於館，以華其歸。仍有寵頒，式昭厚眷。</p>
<p class="style16">永定院修蓋舍屋奏告諸帝后祝文</p>
<p>具嚴淨宇，祗奉寢園。眷惟焚燎之餘，少緩增修之役。仰祈昭鑒，永底燕寧。</p>
<p class="style16">永定院修蓋舍屋祭告土地祝文<span class="style7">元祐二年十二月十日</span></p>
<p>伏以向因遺燼，延及淨祠。爰擇良辰，以興眾役。宜茲遣使，詔示有神。</p>
<p class="style16">賜于闐國黑汗王進奉登位敕書<span class="style7">元祐二年十二月十一日</span></p>
<p>敕。卿守藩西域，慕義中華。遠聞踐阼之新，來致梯山之貢。眷言忠恪，良用歎咨。</p>
<p class="style16">賜于闐國黑汗王進奉示諭敕書<span class="style7">元祐二年十二月十一日</span></p>
<p>敕。卿遠馳信使，來效貢琛。載詳重譯之言，深亮勤王之意。益隆褒賜，以答忠誠。</p>
<p class="style16">賜諸路臣寮中冬衣襖口宣<span class="style7">元祐二年十月十八日</span></p>
<p>有敕。霜露荐至，衣褐未周。念我遠臣，何以卒歲。往均安燠之賜，尚體眷懷之深。</p>
<p class="style16">賜外任臣寮進賀太皇太后受冊馬詔敕<span class="style7">元祐二年十二月十六日</span></p>
<p>敕曾布。禮以正名，國之舊典。載閱充庭之實，式將戴后之心。朕眷忠勤，良深嘉歎。</p>
<p class="style16">賜外任臣寮進奉賀皇太后皇太妃受冊馬詔敕<span class="style7">元祐二年十二月二十六日</span></p>
<p>敕曾布。典冊告成，宮闈之慶。事君盡禮，因物見誠。乃眷忠勤，不忘嘉歡。</p>
<p class="style16">賜保寧軍節度使知大名府馮京進奉賀端午節馬詔<span class="style7">元祐二年十二月二十六日</span></p>
<p>敕馮京。受鉞將壇，剖符畿甸。效充庭之駿足，慶沖火之良辰。乃眷勤誠，不忘嘉歎。</p>
<p class="style16">賜資政殿學士知鄧州韓維進奉謝恩馬詔<span class="style7">元祐二年十二月二十六日</span></p>
<p>敕韓維。廟堂均逸，遠不忘君。駔駿在庭，儀名於物。載惟忠藎，良極歎咨。</p>
<p class="style16">賜檢校司空左武衛上將軍郭逵進奉謝恩馬詔<span class="style7">元祐二年十二月二十六日</span></p>
<p>敕郭逵。惟卿耆老，漸就退閒。不忘戴主之誠，遠效充庭之駿。載嘉忠藎，良極歎咨。</p>
<p class="style16">賜溪洞彭儒武等進奉興龍節溪布敕書<span class="style7">元祐二年十二月二十八日</span></p>
<p>敕彭儒武。汝世能保境，志在觀光。遠修任土之宜，來備充庭之實。載惟忠恪，良極歎嘉。</p>
<p><span class="style16">接伴大遼賀興龍節人使送伴回程與大遼賀正旦人使相逢撫問口宣</span><span class="style7">元祐二年十月十七日</span></p>
<p>有敕。卿等並駕使軺，遠敦鄰好。屬風霜之凝冽，歷川陸之阻修。宜示眷懷，特申問勞。</p>
<p class="style16">趙州賜大遼賀太皇太后正旦大使茶藥詔<span class="style7">元祐二年十月十七日</span></p>
<p>敕。卿久勤軺傳，遠犯風埃。眷言行邁之勞，良極軫懷之意，往頒珍劑，以輔至和。</p>
<p class="style16">趙州賜大遼賀太皇太后正旦副使茶藥詔<span class="style7">元祐二年十月十七日</span></p>
<p>敕。卿遠乘使傳，來講鄰歡。屬此冱寒，尚勤行役。往加問勞，式示眷懷。</p>
<p class="style16">趙州賜大遼賀皇帝正旦大使茶藥詔<span class="style7">元祐二年十月十七日</span></p>
<p>敕。卿遠慶春期，篤修鄰好。永惟使事之重，遂忘行役之勞。既極歎嘉，宜申問勞。</p>
<p class="style16">趙州賜大遼賀皇帝正旦副使茶藥詔<span class="style7">元祐二年十月十七日</span></p>
<p>敕。徂歲向晚，修途苦寒。方趨造於會朝，未即安於舍館。往加恩錫，增重使華。</p>
<p class="style16">趙州賜大遼賀太皇太后正旦使副茶藥口宣<span class="style7">元祐二年十月十七日</span></p>
<p>有敕。卿等遠馳使傳，方次州封。念此寒凝，艱於涉履。特申寵錫，以示眷存。</p>
<p class="style16">趙州賜大遼賀皇帝正旦使副茶藥口宣<span class="style7">元祐二年十月十七日</span></p>
<p>有敕。卿等遠修聘事，來會歲元。眷言夙駕之勤，宜有中途之賜。受茲珍品，喻我至懷。</p>
<p class="style16">相州賜大遼賀興龍節使副御筵口宣<span class="style7">元祐二年十二月　日</span></p>
<p>有敕。卿等犯寒遠道，弭節近邦。少休夙駕之勞，式示加籩之惠。服我寵數，以增使華。</p>
<p class="style16">相州賜大遼賀興龍節使副却回御筵口宣<span class="style7">元祐二年十二月四日</span></p>
<p>有敕。卿等聘事告成，還車言邁。改轅北道，弭節近邦。眷言行役之勞，宜有燕私之寵。</p>
<p><span class="style16">賜皇伯祖高密郡王宗晟已下罷散興龍節道場香酒果口宣</span><span class="style7">元祐二年十二月一日</span></p>
<p>有敕。卿等以義重宗藩<span class="style7">駙馬改為戚藩</span>，志存忠愛。先期誕月，歸命佛乘。逮茲法會之成，宜有匪頒之寵。</p>
<p class="style16">賜知樞密院事安燾已下罷散興龍節道場酒果口宣<span class="style7">元祐二年十二月一日</span></p>
<p>有敕。誕彌之慶，綿宇所同。矧我臣工，方茲燕喜。宜有柔嘉之賜，以成豈弟之讙。</p>
<p class="style16">賜濟陽郡王曹佾罷散興龍節道場酒果口宣<span class="style7">元祐二年十二月一日</span></p>
<p>有敕。卿位重戚藩，望隆耆德。歸誠覺苑，增祝壽山。宜有寵頒，以昭厚眷。</p>
<p><span class="style16">賜殿前都指揮使燕達已下罷散興龍節道場香酒果口宣</span><span class="style7">元祐二年十二月一日</span></p>
<p>有敕。卿等志在愛君，忠於衛上。屬誕彌之紀慶，修凈供以祈年。宜有頒寵，以旌勤意。</p>
<p><span class="style16">內中御侍以下賀皇帝冬至詞語</span><span class="style7">元祐二年十月二十日</span></p>
<p>伏以月臨天統，首冠於三正；氣應黃宮，復來於七日。君道浸長，陽德光亨。恭惟皇帝陛下，清明在躬，仁孝遍物。垂衣南面，天何言而四時成；問學西清，日將旦而群陰伏。裔夷奔走，年穀順成。豈惟四海之歡心，自識三靈之陰贊。如川方至，受命無疆。妾等待罪掖庭，備員婦職。共慶一陽之節，敢陳萬歲之觴。</p>
<p class="style16">內中御侍以下賀太皇太后冬至詞語</p>
<p>伏以消長有時，候微陽之來復；賢愚同慶，知君子之彙征。德化所加，神人並應。恭惟太皇太后陛下，睿明天縱，慈儉身先。振河嶽以不傾，地無私載；順陰陽而自化，天且不違。成功已陋於漢唐，論德蓋高於任姒。大有上吉，方獲助於三靈；既醉太平，當純備於五福。妾等職參長御，心奉慈闈。慶陽德之朋來，願天壽之平格。</p>
<p class="style16">內中御侍以下賀皇太后冬至詞語</p>
<p>伏以矇瞍奏功，驗人和於緹室；日官占物，效歲美於黃雲。慶自宮庭，澤均海宇。恭惟皇太后殿下，輔佐內治，儀刑王家。推美國風，夙茂周南之化；考祥羲易，共成坤厚之功。方迎日於三微，敢稱觴於萬壽。豈獨宮闈之願，實同中外之驩。妾等猥以微軀，被蒙慈渥。仰獻岡陵之祝，庶殫草木之誠。</p>
<p class="style16">就驛賜大遼賀興龍節人使宴口宣<span class="style7">元祐二年十二月十一日</span></p>
<p>有敕。佳辰紀慶，聘事告成。申敕臣鄰，往就舍館。同茲衎樂，服我惠慈。</p>
<p class="style16">就驛賜大遼賀興龍節人使宴花酒果口宣<span class="style7">元祐二年十二月十一日</span></p>
<p>有敕。卿等遠勤使傳，來慶誕辰。臨遣重臣，往頒燕俎。仍加寵錫，以示至懷。</p>
<p class="style16">賜大遼賀正旦使副銀䤬鑼等口宣<span class="style7">元祐二年十二月二十日</span></p>
<p>有敕。卿等通兩國之歡，不遠千里。驅一乘之傳，來慶三朝。宜有寵頒，以昭異眷。</p>
<p class="style16">相州賜大遼賀正旦人使却回御筵口宣<span class="style7">元祐二年十二月十四日</span></p>
<p>有敕。卿等復理歸鞍，少休輔郡。念北轅之首路，犯西陸之餘寒。往致恩勤，宜留燕衎。</p>
<p class="style16">賜大遼賀正旦人使却回雄州御筵口宣<span class="style7">元祐二年十二月二十四日</span></p>
<p>有敕。卿等遠勤郵傳，冒涉冰霜。眷言往復之勞，已次封圻之上。宜頒嘉燕，以示至懷。</p>
<p class="style16">賜大遼賀正旦人使生餼口宣<span class="style7">元祐二年十二月二十四日</span></p>
<p>有敕。卿等郵傳遠勤，舍館既定。宜敦主禮，以犒馭徒。往錫餼牽，少紓勞瘁。</p>
<p class="style16">賜太師文彥博乞致仕不允詔<span class="style7">元祐二年十二月二十五日</span></p>
<p>敕彥博。卿自去歲以來，數苦小疾，尚能勉留，以輔不逮。近者神明所相，體力自康，視聽不衰，步趨加健，乃欲求去耶？今御戎之策，未有定議，京東西、河朔薦飢，公私枵然。方與二三臣圖之，卿未可以即安也。</p>
<p class="style16">賜文彥博乞致仕不允詔<span class="style7">元祐二年十二月二十五日</span></p>
<p>敕彥博。卿歷相三宗，名聞四夷。位極一品，書考四十。自載籍以來，未之聞也。固當以國為家，以天下為身，以安社稷為悅，而不當以居丘園為樂也。朕方待卿而為政，請老之言，所未欲聞。</p>
<p><span class="style16">送伴正旦使副沿路與賀北朝生辰并正旦使副相逢傳宣撫問口宣</span><span class="style7">元祐二年十二月二十五日</span></p>
<p>有敕。卿等衘命出使，徂冬涉春。適寒苦之倍常，知勤勞之加舊。勉驅郵傳，來造會朝。</p>
<p class="style16">賜大遼賀正旦入賀畢使副就驛酒果口宣<span class="style7">元祐二年十二月二十六日</span></p>
<p>有敕。卿等既覲闕庭，少安館舍。宜行慶賜，以樂春朝。往致甘芳，式華觴豆。</p>
<p class="style16">賜大遼賀正旦入賀畢使副就驛御筵口宣<span class="style7">元祐二年十二月二十六日</span></p>
<p>有敕。卿等遠抗使旃，來陳慶幣。眷東風之協應，嘉上日之同歡。宜就驛亭，往頒燕豆。</p>
<p class="style16">賜大遼賀正旦使副前一日內中酒果口宣<span class="style7">元祐二年十二月二十七日</span></p>
<p>有敕。方興嗣歲，既餞餘寒。嘉鄰好之篤修，念使華之少駐。式頒珍異，以示眷懷。</p>
<p class="style16">賜大遼賀正旦却回班荊館御筵口宣<span class="style7">元祐二年十二月二十七日</span></p>
<p>有敕。卿等聘事既成，歸途方啟。言念改轅之始，少留帳飲之歡。往推恩勤，下及徒馭。</p>
<p class="style16">賜大遼賀正旦朝辭訖歸驛御筵口宣<span class="style7">元祐二年十二月二十七日</span></p>
<p>有敕。卿等寓館久勤，趨庭告去。不假壺觴之樂，曷為徒馭之華。服我恩私，少留宴衎。</p>
<p class="style16">賜大遼賀正旦朝辭訖歸驛御筵酒果口宣<span class="style7">元祐二年十二月二十八日</span></p>
<p>有敕。卿等聘事告成，歸車夙駕。屬此寒凝之末，眷言往返之勤。錫此珍芳，以將寵遇。</p>
<p class="style16">賜大遼賀正旦使副春幡勝口宣<span class="style7">元祐二年十二月二十九日</span></p>
<p>有敕。剪刻之工，風俗惟舊。眷皇華之在館，屬春陽之肇新。宜有分頒，以增賁飾。</p>
<p class="style16">賜大遼賀正旦使副射弓例物口宣<span class="style7">元祐二年十二月二十九日</span></p>
<p>有敕。卿等出游禁禦，觀藝射侯。弓矢既均，禮儀卒度。宜加寵賜，以侑燕歡。</p>
<p class="style16">皇帝回大遼皇帝賀正旦書<span class="style7">元祐三年</span></p>
<p>獻歲發春，方祝永年之慶；睦鄰敦好，益修奕世之歡。信幣精華，書詞溫縟。再維雅契，良極欣悰。</p>
<p class="style16">皇帝達太皇太后回大遼皇帝賀正旦書<span class="style7">元祐三年</span></p>
<p>正歲履端，遠勤於華使；慈闈申慶，重領於珍函。省侍之餘，誠言已達。永惟欣感，莫究言宣。</p>
<p class="style16">永安永昌永熙永裕陵忌辰奏告宣祖太祖太宗神宗皇帝表本<span class="style7">元祐二年十二月二十七日</span></p>
<p>伏以卜年之永，恩洽於華夷；諱日之臨，感深於臣子。恭惟謚號皇帝，文武經世，威靈在天。每更不樂之辰，尚有遺弓之慕。山陵永望，雨露增懷。</p>
<p><span class="style16">永安永昌永熙陵忌辰奏告昭憲孝惠孝明孝章淑德懿德明德元德章懷章穆章懿章惠章獻明肅皇后表本</span><span class="style7">元祐二年十二月二十七日</span></p>
<p>伏以周南之化，刑恭儉於多方；渭北之游，極望思於原廟。恭惟謚號皇后，道應圖史，德參聖神。顧明發之永懷，仰徽音之如在。載瞻園寢，想見衣冠。</p>
<p class="style16">皇太后殿內人為神宗皇帝忌辰朝永裕陵表本<span class="style7">元祐二年十二月二十七日</span></p>
<p>伏以百年之畏，化被於無疆。終身之憂，感深於不樂。恭惟謚號皇帝，德齊堯禹，功陋漢唐。道蓋始於正家，謀方貽於燕翼。追攀罔極，慨慕徒深。</p>
<p><span class="style16">西京奉安神宗皇帝御容禮畢西京德音</span><span class="style7">元祐二年十月十四日</span></p>
<p>門下。朕以寡昧，仰繼聖神。顧瞻山陵，未忘弓劍之慕；益廣宗廟，以奉衣冠之遊。祗遣輔臣，往嚴像設。敞鳳臺之仙宇，粲龜洛之仁祠。睟表一臨，陪京增重。山川改色，方貢祥而效珍；父老縱觀，或太息而流涕。宜施雷雨之澤，以答神人之心。於戲，好生育物，既推文母之慈；崇德措刑，終成神考之志。資爾有眾，宜體朕懷。</p>
<p class="style16">賜中大夫守尚書右丞王存生日詔<span class="style7">元祐三年正月四日</span></p>
<p>敕王存。卿以宏才，與聞大政。誕日之慶，豈惟閨庭。寵錫之隆，庶延壽嘏。</p>
<p class="style16">瀛洲賜大遼賀正旦人使回程御筵口宣<span class="style7">元祐三年正月五日</span></p>
<p>有敕。卿等來修舊好，遠冒祁寒。涉歷冬春，服勤郵傳。示頒嘉燕，以答久勞。</p>
<p class="style16">賜試戶部侍郎趙瞻陳乞便郡不允詔<span class="style7">元祐三年正月十三日</span></p>
<p>敕趙瞻。朕褒顯耆舊，取其宿望，養育俊乂，待其成材。庶前後相繼，朝不乏人。則堂陛自隆，國有所恃。方今在廷之士，孰非華髮之良？而卿以康強之年，為遠引之計，於義未可，蓋難曲從。</p>
<p class="style16">賜保州團練使潞州總管王寶進奉戀闕并到任馬敕書<span class="style7">元祐三年正月七日</span></p>
<p>敕王寶。汝以選掄，出分憂寄。來效充庭之駿，以將衛上之誠。再省忠勤，良深嘉歎。</p>
<p><span class="style16">賜保寧軍節度使知大名府馮京進奉興龍節并冬至正旦馬詔</span><span class="style7">元祐三年二月二十五日</span></p>
<p>敕馮京。震夙之祥，旅庭稱慶。歲時之會，因物效誠。乃眷元臣，實勤典禮。多儀克舉，屢歎不忘。</p>
<p class="style16">賜外任臣寮進奉謝恩馬詔敕<span class="style7">元祐三年二月二十六日</span></p>
<p>敕。銜恩思報，因物致誠。效茲乘服之良，示有驅馳之志。永言忠藎，良極歎咨。</p>
<p class="style16">賜外任臣寮進奉興龍節功德疏詔敕<span class="style7">元祐三年二月二十六日</span></p>
<p>敕。誕彌之慶，中外所同。畢輸衛上之誠，來獻後天之祝。永言忠藎，良極歎嘉。</p>
<p class="style16">賜宰相呂公著上第一表乞致仕不允批答<span class="style7">元祐三年二月二十八日</span></p>
<p>省表具之。古者世臣，譬之喬木。粵自拱把，至於棟梁。傑然群材之中，夫豈一日之力。卿擢自仁祖，迨茲四朝；光輔朕躬，允有一德。不獨卿無心而事自定，抑亦民既信而功易成。方今布在朝廷，豈無豪傑之士。猶當養以歲月，待其德望之隆。卿雖欲歸，勢未可去。宜安厥位，以副朕心。</p>
<p class="style16">賜宰相呂公著上第一表乞致仕不允批答</p>
<p>覽表具之。卿三世將相，一時蓍龜。不求備以取人，則房喬之比；其經遠而無競，有謝安之風。用能寧輯我家，靖共爾位。政在元老，人無異詞。胡為厭事而求歸，不復為國之長慮。方今官冗財匱，歲艱民貧。天步雖安，國是未定。若方勤於樸斲，而遽易於工師。人其謂何，勢必不可。告老之請，吾未欲聞。</p>
<p class="style16">賜宰相呂公著上第二表乞致仕不允批答口宣<span class="style7">元祐三年三月二十九日</span></p>
<p>有敕。朕以沖眇，垂拱仰成。卿以耇老，圖任共政。無故而去，於義未安。</p>
<p class="style16">賜宰相呂公著上第二表乞致仕不許斷來章批答<span class="style7">元祐三年三月二十九日</span></p>
<p>覽表具之。難進易退，固君子之常節；久勞思逸，亦老者之至情。然心存社稷，則常節為輕；身繫安危，則至情可奪。惟卿體國，豈待多言。苟大義之未安，雖百請而何益。宜安厥位，勿復此心。</p>
<p class="style16">賜宰相呂公著上第二表乞致仕不許斷來章批答<span class="style7">元祐三年三月二十九日</span></p>
<p>覽表具之。宰相不自用，人主不自為。予欲識人物之忠邪，故以卿為水鏡；予欲知利害之輕重，故以卿為權衡。苟明此心，雖老猶壯。與其輕去軒冕，獨善其身；孰若優游廟堂，兼享其樂。益敦此義，勿復有云。</p>
<p class="style16">賜宰相呂公著乞致仕不允斷來章批答口宣<span class="style7">元祐三年四月一日</span></p>
<p>有敕。卿望重縉紳，義均休戚。如左右手，可須臾離。雖屢形於懇詞，必難移於朕意。</p>
<p><span class="style16">除呂公著特授守司空同平章軍國事加食邑實封餘如故制</span><span class="style7">元祐三年四月四日</span></p>
<p>門下。仁莫大於求舊，智莫良於用眾。既得天下之大老，彼將安歸；以至國人皆曰賢，夫然後用。今朕一舉，仁智在焉。宜告治朝，以孚大號。金紫光祿大夫守尚書右僕射兼中書侍郎上柱國東平郡開國公食邑七千一百戶食實封二千三百戶呂公著，紆謨經遠，精識造微。非堯舜不談，皆聞其語；以社稷為悅，今見其心。三年有成，百揆時敘。維乃烈考，相于昭陵。蓋清凈以寧民，亦勞謙而得士。凡我儀刑之老，多其賓客之餘。在武丁時，雖莫望於前烈；作召公考，固無易於象賢。而乃屢貢封章，力求退避。朕重失此三益之友，而閔勞以萬幾之煩。是用遷平工之司，釋文昌之任。毋廢議論，時遊廟堂。於戲。大事雖咨於房喬，非如晦莫能果斷；重德無逾於郭令，而裴度亦寄安危。罔俾斯人，專美唐世。可特授司空同平章軍國事，加食邑七百戶，食實封三百戶，餘如故。仍一月三赴經筵，二日一入朝，因至都堂議軍國事。</p>
<p><span class="style16">除呂大防特授太中大夫守尚書左僕射兼門下侍郎加上柱國食邑實封餘如故制</span><span class="style7">元祐三年四月四日</span></p>
<p>門下。朕聞天子有道，其德不可得而名；輔相有德，其才不可得而見。故漢之文、景，紀無可書之事；唐之房、杜，傳無可載之勳。當時安榮，後世稱頌。予欲清心而省事，不求智名與勇功。天維顯思，將啟承平之運；民亦勞止，願聞休息之期。眷予元臣，咸有一德；咨爾百辟，明聽朕言。中大夫守中書侍郎上柱國汲郡開國公食邑二千二百戶食實封三百戶賜紫金魚袋呂大防，造道純深，受才宏毅。果藝以達，有孔門三子之風；直大而方，得坤爻六二之動。久踐右闥，蔚為名臣。宜升左輔之崇，兼綜東臺之務。加賦進秩，寵數益隆。得位與時，憂責彌重。於戲。若古有訓，無競維人。崔公建中之風，以除吏八百而致；裴垍元和之政，以薦士三十而能。惟公乃心，何遠之有。可特授太中大夫守尚書左僕射兼門下侍郎加上柱國，食邑七百戶，食實封三百戶，餘如故。</p>
<p><span class="style16">除范純仁特授太中大夫守尚書右僕射兼中書侍郎進封高平郡開國侯加食邑實封餘如故制</span><span class="style7">元祐三年四月四日</span></p>
<p>門下。朕惟朝廷之盛衰，常以輔相為輕重。若根本強固，則精神折衝。故薦呂臣奉己而不在民，則晉文無復憂色；汲長孺直諫而守死節，則淮南為之寢謀。朕思得其人，付之以政。使天下聞風而心服，則人主無為而日尊。咨爾在廷，咸聽朕命。中大夫同知樞密院事上柱國高平縣開國伯食邑九百戶食實封二百戶賜紫金魚袋范純仁，器遠任重，才周識明。進如孟子之敬王，退若蕭生之憂國。朕覽觀仁祖之遺跡，永懷慶曆之元臣。強諫不忘，喜臧孫之有後；我心是似，命召虎以來宣。雖兵政之與聞，疑遠猷之未究。坐論西省，進貳文昌；增秩益封，兼隆異數。於戲。時難得而易失，民難安而易危。予欲守在四夷，以汝為偃兵之姚、宋；予欲藏於百姓，以汝為息民之蕭、曹。勉思古人，以稱朕意。可特授太中大夫守尚書右僕射兼中書侍郎進封高平郡開國公，加食邑七百戶，實封三百戶，餘如故。<br/>
</p>
<hr/>
</div>

<!-- end .main --></div>
<!-- end #main --></div>

</div>



</body></html>