<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_2">東坡前集-卷二</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="poem">
<h5>東坡前集</h5> 　<span class="style9">卷二</span>
<hr/>
<h3 id="toc_1">詩八十二首</h3>
<p class="style15">和子由記園中草木十一首</p>
<p>煌煌帝王都。赫赫走羣彥。嗟汝獨何為。閉門觀物變。<br/>
      微物豈足觀。汝獨觀不勌。牽牛與葵蓼。採摘入詩卷。<br/>
      吾聞東山傅。置酒攜嬿婉。富貴未能忘。聲色聊自遣。<br/>
      汝今又不然。時節看瓜蔓。懷寶自足珍。蓺蘭那計畹。<br/>
    吾歸於汝處。慎勿嗟歲晚。</p>
<p>荒園無數畝。草木動成林。春陽一已敷。妍醜各自矜。<br/>
      浦萄雖滿架。困倒不能任。可憐病石榴。花如破紅襟。<br/>
      葵花雖粲粲。蔕淺不勝簪。叢蓼晚可喜。輕紅隨秋深。<br/>
      物生感時節。此理等廢興。飄零不自由。盛亦非汝能。<br/>
      種柏待其成。柏成人亦老。不如種叢篲。春種秋可倒。<br/>
      陰陽不擇物。美惡隨意造。柏生何苦艱。似亦費天巧。<br/>
      天工巧有幾。肯盡為汝耗。君看藜與藿。生意常草草。</p>
<p>萱草雖微花。孤秀能自拔。亭亭亂葉中。一一芳心插。<br/>
      牽牛獨何畏。詰曲自牙蘗。走尋荊與榛。如有宿昔約。<br/>
      南齋讀書處。亂翠曉如潑。偏工貯秋雨。歲歲壞籬落。</p>
<p>蘆筍初似竹。稍開葉如浦。方春節抱甲。漸老根生鬚。<br/>
      不愛當夏綠。愛此及秋枯。黃葉倒風雨。白花搖江湖。<br/>
      江湖不可到。移植苦勤劬。安得雙野鴨。飛來成畫圖。</p>
<p>行樂惜芳晨。秋風常苦早。誰知念離別。喜見秋瓜老。<br/>
      秋瓜感霜霰。莖葉颯已槁。宦遊歸無時。身若馬繫皁。<br/>
      悲鳴念千里。耿耿志空抱。多憂竟何為。使汝玄髮縞。</p>
<p>官舍有叢竹。結根問囚廳。下為人所徑。土密不容釘。<br/>
      慇懃戒吏卒。插棘護中庭。遶砌忽墳裂。走鞭瘦竛竮。<br/>
      我常攜枕簞。來此蔭寒青。日暮不能去。卧聽窓風泠。</p>
<p>芎窮生蜀道。白芷來江南。漂流來關輔。猶不失芳甘。<br/>
      濯濯翠莖滿。愔愔清露涵。及其未花實。可以資筐籃。<br/>
      秋節忽已老。苦寒非所堪。斸根取其實。對此微物慙。</p>
<p>自我來關輔。南山得再遊。山中亦何有。草木媚深幽。<br/>
      菖蒲人不識。生此亂石溝。山高霜雪苦。苗葉不得抽。<br/>
      下有千歲根。蹙縮如蟠虬。長為鬼神守。德薄安敢偷。</p>
<p>我歸自南山。山翠猶在目。心隨白雲去。夢繞山之麓。<br/>
      汝從何方來。笑齒粲如玉。探懷出新詩。秀語奪山綠。<br/>
      覺來已茫昧。但記說秋菊。有如採樵子。入洞聽琴筑。<br/>
      歸來寫遺聲。猶勝人間曲。<br/>
<span class="style7">八月十二日，夜宿府學。方和此詩，夢與弟遊南山，出詩數十篇，夢中甚愛之。及覺，唯記一句云：蟋蟀悲秋菊。</span></p>
<p>野菊生秋澗。芳心空自知。無人驚歲晚。唯有暗蛩悲。<br/>
      花開澗水上。花落澗水湄。菊衰蛩亦蟄。與汝歲相期。<br/>
      楚客方多感。秋風詠江蘺。落英不滿掬。何以慰朝飢。</p>
<p class="style15">周公廟，廟在岐山西北七八里，廟後百許步，有泉依山湧冽異常，國史所謂潤德泉，世亂則竭者也。</p>
<p>吾今那復夢周公。尚喜秋來過故宮。<br/>
      翠鳳舊依山硉兀。清泉長與世窮通。<br/>
      至今遊客傷離忝。故國諸生詠雨濛。<br/>
      牛酒不來烏鳥散。白楊無數暮號風。</p>
<p class="style15">南溪之南竹林中，新構一茆堂，予以其所處最為深邃，故名之避世堂。</p>
<p>猶恨溪堂淺。更穿脩竹林。高人不畏虎。避世已無心。<br/>
      隱几頹如病。忘言兀似瘖。茆茨追上古。冠葢謝當今。<br/>
      曉夢猨呼覺。秋懷鳥伴吟。暫來聊解帶。屢去欲攜衾。<br/>
      湖上行人絕。堦前暮雪深。應逢綠毛叟。扣戶夜抽簪。</p>
<p class="style15">自清平鎮遊樓觀、五郡、大秦、延生、仙遊，往反四日，得十一詩，寄舍弟子由同作。</p>
<p class="style15">　　樓觀</p>
<p>鳥噪猨呼畫閉門。寂寥誰識古皇尊。<br/>
      青牛久已辭轅軛。白鶴時來訪子孫。<br/>
      山近朔風吹積雪。天寒落日淡孤村。<br/>
      道人應怪由人衆。汲盡堦前井水渾。</p>
<p class="style15">　　五郡</p>
<p>古觀正依林麓斷。居民來就水泉甘。<br/>
      亂谿赴渭爭趨北。飛鳥迎山不復南。<br/>
      羽客衣冠朝上象。野人香火祝春蠶。<br/>
      汝師豈解言符命。山鬼何知託老聃。<br/>
<span class="style7">觀有明皇碑，言夢老子告以享國長久之意。</span></p>
<p><span class="style15">　　授經臺</span><span class="style7">乃南山一峯耳，非復有築處。</span></p>
<p>劔舞有神通草聖。海山無事化琴工。<br/>
      此臺一覽秦川小。不待傳經意已空。</p>
<p class="style15">　　大秦寺</p>
<p>晃蕩平川盡。坡陁翠麓橫。忽逢孤塔逈。獨向亂山明。<br/>
      信足幽尋遠。臨風却立驚。原田浩如海。衮衮盡東傾。</p>
<p><span class="style15">　　仙遊潭</span><span class="style7">五首。潭上有寺三，二在潭北循黑水而上，為東路至南寺。度黑水西里餘，從馬北上，為西路至北寺。東路嶮不可騎馬，而西路隔潭，潭水深不可測，上以一木為橋，不敢過。故南寺有塔，望之可愛，而終不能到。</span></p>
<p>翠壁下無路。何年雷雨穿。光搖巗上寺。深到影中天。<br/>
    我欲然犀看。龍應抱寶眠。誰能孤石上。危坐試僧禪。<span class="style7">潭</span></p>
<p>東去愁攀石，西來怯渡橋。碧潭如見試，白塔苦相招。<br/>
    野餽慙微薄，村沽慰寂寥。路窮斤斧絕，松桂得干霄。<span class="style7">南寺</span></p>
<p>唐初傳有此，亂後不留碑。畏虎關門早，無村得米遲。<br/>
    山泉自入甕，野桂不勝炊。信美那能久，應先學忍飢。<span class="style7">北寺</span></p>
<p>未應將軍聘，初從季直遊。絳紗生不識，蒼石尚能留。<br/>
    豈害依梁冀，何須困李侯。吾詩慎勿刻，猿鶴為君羞。<span class="style7">馬融石室</span></p>
<p>洞裏吹簫子，終年守獨幽。石泉為曉鏡，山月當簾鈎。<br/>
    歲晚杉楓盡，人歸霧雨愁。送迎應鄙陋，誰繼楚臣謳。<span class="style7">玉女洞</span></p>
<p class="style15">　　愛玉女洞中，水既致兩缾，恐後復取而為使者見，紿因破竹為契，使寺僧藏其一，以為往來之信，戲謂之調水符。</p>
<p>欺謾久成俗。關市有契繻。誰知南山下。取水亦置符。<br/>
      古人辨淄澠。皎若鶴與鳧。吾今既謝此。但視符有無。<br/>
      常恐汲水人。智出符之餘。多防竟無及。弃置為長吁。</p>
<p class="style15">　　自仙遊回至黑水，見居民姚氏山亭，高絕可愛，復憩其上。</p>
<p>山鵶曉辭谷。似報遊人起。出門猶屢顧。慘若去吾里。<br/>
      道途險且迂。繼此復能幾。溪邊有危構。歸駕聊復柅。<br/>
      愛此山中人。縹眇如仙子。平生慕獨往。官爵同一屣。<br/>
      胡為此谿邊。眷眷若有竢。國恩久未報。念此慙且泚。<br/>
      臨風浩悲吒。萬世同一軌。何年謝簪紱。丹砂留迅晷。</p>
<p class="style15">南谿有會景亭處，衆亭之間無所見，甚不稱其名。余欲遷之少西，臨斷岸西嚮，可以遠望而力未暇，特為製名曰招隱，仍為詩以告來者，庶幾遷之。</p>
<p>飛詹臨古道。高榜勸遊人。未即令公隱。聊須濯路塵。<br/>
      茆茨分聚落。煙火傍城闉。林缺湖光漏。囪明野意新。<br/>
      居民誰白帽。過客謾朱輪。山好留歸屐。風迴落醉巾。<br/>
      他年誰改築。舊製不須因。再到吾雖老。猶堪作坐賔。</p>
<p><span class="style15">凌虛臺</span></p>
<p>才高多感激。道直無往還。不如此臺上。舉酒邀青山。<br/>
      青山雖云遠。似亦識公顏。崩騰赴幽賞。披豁露天慳。<br/>
      落日銜翠壁。暮雲點煙鬟。浩歌清興發。放意末禮刪。<br/>
      是時歲云暮。微雪灑袍斑。吏退迹如掃。賔來勇躋攀。<br/>
      臺前飛鴈過。臺上彫弓彎。聯翩向空墜。一笑驚塵闤。</p>
<p class="style15">竹𪕋</p>
<p>野人獻竹𪕋。腰腹大如盎。自言道旁得。採不費罝罔。<br/>
      鴟夷讓圓滑。混沌慙瘦爽。兩牙雖有餘。四足僅能髣。<br/>
      逢人自驚蹶。悶若兒脫襁。念茲微陋質。刀几安足枉。<br/>
      就禽太倉卒。羞愧不能饗。南山有孤熊。擇獸行舐掌。</p>
<p><span class="style15">渼陂魚</span><span class="style7">陂在鄠縣</span></p>
<p>霜筠細破為雙掩。中有長魚如卧劔。<br/>
      紫荇穿顋氣慘悽。紅鱗照坐光磨閃。<br/>
      攜來雖遠𩯡尚動。烹不待熟指先染。<br/>
      坐客相看為解顏。相粳飽送如填塹。<br/>
      早歲甞為荊渚客。黃魚屢食沙頭店。<br/>
      濵江易採不復珍。盈尺輙弃無乃僣。<br/>
      自從西征復何有。欲致南烹嗟久欠。<br/>
      游鯈瑣細空自腥。亂骨縱橫動遭砭。<br/>
      故人遠餽何以報。客俎久空驚忽贍。<br/>
    東道無辭信使頻。西隣幸有庖虀釅。</p>
<p class="style15">讀道藏</p>
<p>嗟予亦何幸。偶此琳宮居。宮中復何有。戢戢千函書。<br/>
      盛以丹錦囊。冒以青霞裾。王喬掌關籥。蚩尤守其廬。<br/>
      乘閑竊掀攪。涉獵豈暇徐。至人悟一言。道集由中虛。<br/>
      心閑反自照。皎皎如芙蕖。千載厭世去。此言乃蘧蒢。<br/>
      人皆忽其身。治之用土苴。何暇及天下。幽憂吾未除。</p>
<p class="style15">十二月十四日夜，微雪，明日早往南谿，小酌至晚。</p>
<p>南谿得雪真無價。走馬來看及未消。<br/>
      獨自披榛尋履迹。最先犯曉過朱橋。<br/>
      誰憐破屋眠無處。坐覺村飢語不囂。<br/>
    惟有暮鵶知客意。驚飛千片落寒條。</p>
<p class="style15">九月中曾題二小詩於南溪竹上，既而忘之，昨日再遊，見而錄之。</p>
<p>湖上蕭蕭踈雨過。山頭靄靄暮雲橫。<br/>
    陂塘水落荷將盡。城市人歸虎欲行。</p>
<p>誰謂江湖居。而為虎豹宅。<br/>
    焚山豈不能。愛此千竿碧。</p>
<p class="style15">司竹監燒葦園，因召都巡檢貽勗左藏，以其徒會，獵園下。</p>
<p>官園刈葦歲留槎。深冬放火如紅霞。<br/>
      枯槎燒盡有根在。春雨一洗皆萌芽。<br/>
      黃狐老兎最狡捷。賣侮百獸常矜誇。<br/>
      年年此厄竟不悟。但愛蒙密爭來家。<br/>
      風迴焰卷毛尾熱。欲出已被蒼鷹遮。<br/>
      野人來言此最樂。徒手時出歸滿車。<br/>
      巡邊將軍在近邑。呼來颯颯從矛叉。<br/>
      戍兵九閑可小試。戰皷雖凍由堪檛。<br/>
      雄心欲搏南澗虎。陣勢頗學常山蛇。<br/>
      霜乾火烈聲爆野。飛走無路號且呀。<br/>
      迎人截來砉逢箭。避火逸去窮投罝。<br/>
      擊鮮走馬殊未厭。但恐落日催棲鵶。<br/>
      弊旗仆鼓坐數獲。鞍挂雉兎肩分麚。<br/>
      主人置酒聚狂客。紛紛醉語晚更譁。<br/>
      燎毛燔肉不暇割。飲啗直欲追羲媧。<br/>
      青丘雲夢古所吒。與此何啻百倍加。<br/>
      苦遭諫疏說夷羿。又被賦客嘲滛奢。<br/>
      豈如閑官走山邑。放曠不與趨朝衙。<br/>
      農工已畢歲云暮。車騎雖少賔殊佳。<br/>
    酒酣上馬去不告。獵獵霜風吹帽斜。</p>
<p class="style15">和子由木山引水二首</p>
<p>蜀江久不見滄浪。江上枯槎遠可將。<br/>
      去國尚能三犢載。汲泉何愛一夫忙。<br/>
      崎嶇好事人應笑。冷淡為歡意自長。<br/>
    遙想納涼清夜永。窓前微月照汪汪。</p>
<p>千年古木卧無梢。浪卷沙飜去似瓢。<br/>
      幾度過秋生蘚暈。至今流潤應江潮。<br/>
      泫然疑有蛟龍吐。斷處人言霹靂焦。<br/>
    材大古來無適用。不須欝欝慕山苗。</p>
<p class="style15">寄題興州晁太守新開古東池</p>
<p>百畝新池傍郭斜。居人行樂路人誇。<br/>
      自言官長如靈運。能使江山似永嘉。<br/>
      縱飲坐中遺白帢。幽尋盡處見桃花。<br/>
    不堪山鳥號歸去。長遣王孫苦憶家。</p>
<p class="style15">華陰寄子由</p>
<p>三年無日不思歸。夢裏還家旋覺非。<br/>
      臘酒送寒催去國。東風吹雪滿征衣。<br/>
      三峯已過天浮翠。四扇行看日照扉。<br/>
    里堠消磨不禁盡。速攜家餉勞驂騑。</p>
<p class="style15">和董傳留別</p>
<p>麤繒大布裹生涯。腹有詩書氣自華。<br/>
      厭伴老儒烹瓠葉。強隨舉子踏槐花。<br/>
      囊空不辦尋春馬。眼亂行看擇壻車。<br/>
    得意猶堪誇世俗。詔黃新濕字如鴉。</p>
<p class="style15">次韻柳子玉見寄</p>
<p>薄雷輕雨曉晴初。陌上春泥未濺裾。<br/>
      行樂及時雖有酒。出門無侶漫看書。<br/>
      遙知寒食催歸騎。定把鴟夷載後車。<br/>
    他日見邀須強起。不應辭病似相如。</p>
<p class="style15">送曾子固倅越得燕字</p>
<p>醉翁門下士。雜遝難為賢。曾子獨超軼。孤芳陋羣妍。<br/>
      昔從南方來。與翁兩聯翩。翁今自憔悴。子去亦宜然。<br/>
      賈誼窮適楚。樂生老思燕。那因江膾美。遽厭天庖羶。<br/>
      但苦世論隘。聒耳如蜩蟬。安得萬頃池。養此橫海鱣。</p>
<p class="style15">王頤赴建州錢監求詩及草書</p>
<p>我昔識子自武功。寒廳夜語樽酒同。<br/>
      酒闌燭盡語不盡。倦僕立寐僵屏風。<br/>
      丁寧勸學不死訣。自言親受方瞳翁。<br/>
      嗟余聞道不早悟。醉夢顛倒隨盲聾。<br/>
      爾來憂患苦摧剝。意思蕭索如霜蓬。<br/>
      羨君顏色愈少壯。外慕漸少由中充。<br/>
      河車挽水灌腦黑。丹砂伏火入頰紅。<br/>
      大梁相逢又東去。但道何日辭樊籠。<br/>
      未能便乞岣嶁令。官曹似是錫與銅。<br/>
    留詩河上慰離別。草書未暇緣怱怱。</p>
<p class="style15">秀州僧本瑩靜照堂</p>
<p>鳥囚不忘飛。馬繫常念馳。靜中不自勝。不若聽所之。<br/>
      君看厭事人。無事乃更悲。貧賤苦形勞。富貴嗟神疲。<br/>
      作堂名靜照。此語子謂誰。江湖隱淪士。豈無適時資。<br/>
      老死不自惜。扁舟自娛嬉。從之恐莫見。况肯從我為。</p>
<p class="style15">石蒼舒醉墨堂</p>
<p>人生識字憂患始。姓名粗記可以休。<br/>
      何用草書誇神速。開卷戃怳令人愁。<br/>
      我甞好之每自笑。君有此病何年瘳。<br/>
      自言其中有自樂。適意無異逍遙遊。<br/>
      近者作堂名醉墨。如飲美酒銷百憂。<br/>
      乃知柳子語不妄。病嗜土炭如珍羞。<br/>
      君於此蓺亦云至。堆墻敗筆如山丘。<br/>
      興來一揮百紙盡。駿馬倏忽踏九州。<br/>
      我書意造本無法。點畫信手煩推求。<br/>
      胡為議論獨見假。隻字片紙皆藏收。<br/>
      不減鍾張君自足。下方羅趙我亦優。<br/>
    不須臨池更苦學。完取絹素充衾裯。</p>
<p class="style15">送安惇秀才失解西歸</p>
<p>舊書不厭百迴讀。熟獨深思子自知。<br/>
      他年名宦恐不免。今日栖遲那可追。<br/>
      我昔家居斷還往。著書不復窺園葵。<br/>
      朅來東遊慕人爵。弃去舊學從兒嬉。<br/>
      狂謀謬筭百不遂。惟有霜鬢來如期。<br/>
      故山松柏皆手種。行且拱矣歸何時。<br/>
      萬事早知皆有命。十年浪走寧非癡。<br/>
    與君未可較得失。臨別惟有長嗟咨。</p>
<p class="style15">送任伋通判黃州兼寄其兄孜</p>
<p>吾州之豪任公子。少年盛壯日千里。<br/>
      無媒自進誰識之。有材不用今老矣。<br/>
      別來十年學不厭。讀破萬卷詩愈美。<br/>
      黃州小郡隔谿谷。茆屋數家依竹葦。<br/>
      知命無憂子何病。見賢不薦誰當恥。<br/>
      平泉老令更何悲。六十青衫貧欲死。<br/>
      桐鄉遺老至今泣。潁川大姓誰能箠。<br/>
    因君寄聲問消息。莫對黃鷂矜爪觜。</p>
<p><span class="style15">和子由初到陳州見寄二首</span><span class="style7">次韻</span></p>
<p>道喪雖云久。吾猶及老成。如今各衰晚。那更治刑名。<br/>
      懶惰便樗散。踈狂託聖名。阿奴須碌碌。門戶要全生。</p>
<p>舊隱三年別。杉松好在不。吾今尚眷眷。此意恐悠悠。<br/>
      閉戶時尋夢。無人可說愁。還來送別處。雙淚寄南州。</p>
<p class="style15">次韻子由綠筠堂</p>
<p>愛竹能延客。求詩剩挂墻。風梢千纛亂。月影萬夫長。<br/>
      谷鳥驚棊響。山蜂識酒香。只應陶靖節。會聽北囪涼。</p>
<p class="style15">送劉攽倅海陵</p>
<p>君不見阮嗣宗。臧否不挂口。<br/>
      莫誇舌在牙齒牢。是中惟可飲醇酒。<br/>
      讀書不用多。做詩不須工。<br/>
      海邊無事日日醉。夢魂不到蓬萊宮。<br/>
      秋風昨夜入庭樹。蓴絲未老君先去。<br/>
    君先去。幾時迴。劉郎應白髮。桃花開不開。</p>
<p class="style15">送錢藻出守婺州得英字</p>
<p>老手便劇郡。高懷厭承明。聊紆東陽綬。一濯滄浪纓。<br/>
      東陽佳山水。未到意已清。過家父老喜。出郭壺漿迎。<br/>
      子行得所願。愴恨居者情。吾君方及賢。日旰坐邇英。<br/>
      黃金招樂毅。白璧賜虞卿。子不少自貶。陳義空崢嶸。<br/>
    古稱為郡樂。漸恐煩敲搒。臨分趕不盡。醉語醒還驚。</p>
<p class="style15">送呂希道知和州</p>
<p>去年送君守解梁。今年送君守歷陽。<br/>
      年年送人作太守。坐受塵土堆胸腸。<br/>
      君家聯翩三將相。富貴未已今方將。<br/>
      鳳雛驥子生有種。毛骨往往傳諸郎。<br/>
      觀君崛鬱負奇表。便合劔佩趨明光。<br/>
      胡為小郡屢奔走。征馬未解風帆張。<br/>
      我生本自便江海。忍恥未去猶徬徨。<br/>
    無言贈君有長歎。美哉河水空洋洋。</p>
<p class="style15">次韻王誨夜坐</p>
<p>愛君東閣能延客。顧我閑官不計員。<br/>
      策杖頻過如未厭。卜居相近豈辭遷。<br/>
      莫將詩句驚搖落。漸喜罇罍省撲緣。<br/>
    待約月明池上宿。夜深同看水中天。</p>
<p class="style15">送文與可出守陵州</p>
<p>壁上墨君不解語。見之尚可消百憂。<br/>
      而况我友似君者。素節凜凜欺霜秋。<br/>
      清詩健筆何足數。逍遙齊物追莊周。<br/>
      奪官遣去不自覺。曉梳脫髮誰能收。<br/>
      江邊亂山赤如赭。陵陽正在千山頭。<br/>
    君知遠別懷抱惡。時遣墨君解我愁。</p>
<p class="style15">送劉道原歸覲南康</p>
<p>晏嬰不滿六尺長。高節萬仞陵首陽。<br/>
      青衫白髮不自歎。富貴在天那得忙。<br/>
    十年閉戶樂幽獨。百金購書收散亡。<br/>
    朅來東觀弄丹墨。聊借舊史誅姦強。<br/>
    孔融不肯下曹操。汲黯本自輕張湯。<br/>
    雖無尺箠與寸刄。口吻排擊含風霜。<br/>
    自言靜中閱世俗。有似不飲觀酒狂。<br/>
    衣巾狼藉又屢舞。旁人大笑供千場。<br/>
    交朋翩翩去略盡。惟我與子猶徬徨。<br/>
    世人共弃君獨厚。豈敢自愛恐子傷。<br/>
    朝來告別驚何速。歸意已逐征鴻翔。<br/>
    匡廬先生古君子。挂冠兩紀鬢未蒼。<br/>
    定將文度置膝上。喜動隣里烹豬羊。<br/>
    君歸為我道姓名。幅巾他日容登堂。</p>
<p class="style15">出都來陳，所乘船上有題小詩八首，不知何人，有感於余心者，聊為和之。</p>
<p>蛙鳴青草泊。蟬噪垂楊浦。<br/>
      吾行亦偶然。及此新過雨。</p>
<p>鳥樂忘罝罦。魚樂忘鈎餌。<br/>
      何必擇所安。滔滔天下是。</p>
<p>煙火動村落。晨光尚熹微。<br/>
      田園處處好。淵明胡不歸。</p>
<p>我行無疾徐。輕楫信溶漾。<br/>
      船留村市鬧。閘發寒波漲。</p>
<p>舟人苦炎熱。宿此喬木灣。<br/>
      清月未及上。黑雲如頹山。</p>
<p>萬竅號地籟。衝風散天池。<br/>
      喧豗瞬息間。還挂斗與箕。</p>
<p>潁水非漢水。亦作蒲萄綠。<br/>
      恨無襄陽兒。令唱銅鞮曲。</p>
<p>我詩雖云拙。心平聲韻和。<br/>
      年來煩惱盡。古井無由波。</p>
<p class="style15">次韻張安道讀杜詩</p>
<p>大雅初微缺。流風困暴豪。張為詞客賦。變作楚臣騷。<br/>
      展轉更崩壞。紛綸閱俊髦。地偏蕃怪產。源失亂狂濤。<br/>
      粉黛迷真色。魚鰕易豢牢。誰知杜陵傑。名與謫仙高。<br/>
      掃地收千軌。爭標看兩艘。詩人例窮苦。天意遣奔逃。<br/>
      塵闇人亡鹿。溟飜帝斬鼇。艱危思李牧。述作謝王裦。<br/>
      失意各千里。哀鳴聞九皋。騎鯨遁滄海。捋虎得綈袍。<br/>
      巨筆屠龍手。微官似馬曹。迂踈無事業。醉飽死遊遨。<br/>
      簡牘儀刑在。兒童篆刻勞。今誰主文字。公合把旌旄。<br/>
      開卷遙相憶。知音兩不遭。般斤思郢質。鯤化陋<img alt="魚脩" src="../Images/i0402.gif"/>濠。<br/>
      恨我無佳句。時蒙致白醪。慇懃理黃菊。未遣沒蓬蒿。</p>
<p class="style15">送張安道赴南都留臺</p>
<p>我公古仙伯。超然羨門姿。偶懷濟物志。遂為世所縻。<br/>
      黃龍遊帝郊。簫韶鳳來儀。終然反溟極。豈復安籠池。<br/>
      出入四十年。憂患未嘗辭。一言有歸意。闔府諫莫移。<br/>
      吾君信英睿。搜士及茆茨。無人長者側。何以安子思。<br/>
      歸來掃一室。虛白以自怡。遊於物之初。世俗安得知。<br/>
      我亦世味薄。因循鬢生絲。出處良細事。從公當有時。</p>
<p class="style15">傅堯俞濟源草堂</p>
<p>微官共有田園興。老罷方尋隱退廬。<br/>
      栽種成陰十年事。倉皇求買萬金無。<br/>
      先生卜築臨清濟。喬木如今似畫圖。<br/>
    鄰里亦知偏愛竹。春來相與護龍雛。</p>
<p class="style15">陸龍圖詵挽詞</p>
<p>挺然直節庇峨岷。謀道從來不計身。<br/>
      屬纊家無十金產。過車巷哭六州民。<br/>
      塵埃輦寺三年別。罇俎岐陽一夢新。<br/>
      他日思賢見遺像。不論宿草更沾巾。<br/>
<span class="style7">成都有思賢閣畫諸公像。</span></p>
<p class="style15">胡完夫母周夫人挽詞</p>
<p>柏舟高節冠鄉隣。絳帳清風聳搢紳。<br/>
      豈似凡人但慈母。能令孝子作忠臣。<br/>
      當年織屨隨方進。晚節稱觴見伯仁。<br/>
    回首悲涼便陳迹。凱風吹盡棘成薪。</p>
<p><span class="style15">和柳子玉過陳絕糧</span><span class="style7">次韻二首</span></p>
<p>風雨蕭蕭夜晦迷。不須鳴呌強知時。<br/>
      多才久被天公怪。闕食惟應爨婦知。<br/>
      杜叟挽衣那及脛。顏翁食粥敢言炊。<br/>
    詩人情味真嘗徧。試問於君底事虧。</p>
<p>如我自觀猶可厭。非君誰復肯相尋。<br/>
      圖書跌宕悲年老。燈火青熒語夜深。<br/>
      早歲便懷齊物意。微官敢有濟時心。<br/>
    南行十里成何事。一聽秋濤萬鼓音。</p>
<p class="style15">潁州初別子由二首</p>
<p>征帆挂西風。別淚滴清潁。留連知無益。惜此須臾景。<br/>
      我生三度別。此別尤酸冷。念子似元君。木訥剛且靜。<br/>
      寡詞真吉人。介石乃機警。至今天下士。去莫如子猛。<br/>
      嗟我久病狂。意行無坎并。有如醉且墜。幸未傷輙醒。<br/>
      從今得閑暇。默坐消日永。作詩解子憂。持用日三省。</p>
<p>近別不改容。遠別涕沾胸。咫尺不相見。實與千里同。<br/>
      人生無離別。誰知恩愛重。始我來宛丘。牽衣舞兒童。<br/>
      便知有此恨。留我過秋風。秋風亦已過。別恨終無窮。<br/>
      問我何年歸。我言歲在東。離合既循環。憂喜迭相攻。<br/>
      悟此長太息。我生如飛蓬。多憂髮早白。不見六一翁。</p>
<p class="style15">歐陽少師令賦所蓄石屏</p>
<p>何人遺公石屏風。上有水墨希微蹤。<br/>
    不畫長林與巨植。獨畫峨嵋山西雪嶺上萬歲不長之孤松。<br/>
    崖崩澗絕可望不可到。孤煙落日相溟濛。<br/>
    含風偃蹇得真態。刻畫始信天有工。<br/>
    我恐畢宏韋偃死葬虢山下。骨可朽爛心難窮。<br/>
    神機巧思無所發。化為煙霏淪石中。<br/>
    古來畫師非俗士。摹寫物象略與詩人同。<br/>
    願公作詩慰不遇。無使二子含憤泣幽宮。</p>
<p class="style15">陪歐陽公燕西湖</p>
<p>謂公方壯鬚似雪。謂公已老光浮頰。<br/>
      朅來湖上飲美酒。醉後劇談猶激烈。<br/>
      湖邊草木新著霜。芙蓉晚菊爭煌煌。<br/>
      插花起舞為公壽。公言百歲如風狂。<br/>
      赤松共遊也不惡。誰能忍饑啖仙藥。<br/>
      已將夭壽付天公。彼徒辛苦吾差樂。<br/>
      城上烏棲暮靄生。銀缸畫燭照湖明。<br/>
    不辭歌詩勸公飲。坐無桓伊能撫箏。</p>
<p class="style15">十月二日將至渦口五里所遇風留宿</p>
<p>長淮久無風。放意弄清快。今朝雪浪滿。始覺平野隘。<br/>
      兩山控吾前。吞吐久不嘬。孤舟繫桑本。終夜舞澎湃。<br/>
      舟人更傳呼。弱纜恃菅蒯。平生傲憂患。久已恬百怪。<br/>
      鬼神欺吾窮。戲我聊一噫。缾中尚有酒。信命誰能戒。</p>
<p class="style15">出潁口初見淮山，是日至壽州。</p>
<p>我行日夜向江海。楓葉蘆花秋興長。<br/>
      平淮忽迷天遠近。青山久與舩低昂。<br/>
      壽州已見白石塔。短棹未轉黃茅岡。<br/>
      波平風軟望不到。故人久立煙蒼茫。</p>
<p class="style15">壽州李定少卿出餞城東龍潭上</p>
<p>山鵶噪處古靈湫。亂沫浮涎遶客舟。<br/>
      未暇然犀照奇鬼。欲將燒燕出潛虯。<br/>
      使君惜別催歌管。村巷驚呼聚玃猴。<br/>
      此地他年頌遺愛。觀魚并記老莊周。</p>
<p class="style15">濠州七絕</p>
<p><span class="style15">　　塗山</span><span class="style7">下有鯀廟，山前有禹會村。</span></p>
<p>川鎖支祁水尚渾。地埋汪罔骨應存。<br/>
      樵蘇已入黃能廟。烏鵲猶朝禹會村。</p>
<p><span class="style15">　　彭祖廟</span><span class="style7">有雲母山，云彭祖所採服也。</span></p>
<p>跨歷商周看盛衰。欲將齒髮鬬虵龜。<br/>
      空餐雲母連山盡。不見蟠桃著子時。</p>
<p><span class="style15">　　逍遙臺</span><span class="style7">莊子祠堂在開元寺，即墓為堂。</span></p>
<p>常怪劉伶死更埋。豈伊忘死未忘骸。<br/>
      烏鳶奪得與螻蟻。誰信先生無此懷。</p>
<p class="style15">　　觀魚臺</p>
<p>欲將同異較錙銖。肝膽猶能楚越如。<br/>
      若信萬殊歸一理。子今知我我知魚。</p>
<p class="style15">　　虞姬墓</p>
<p>帳下佳人拭淚痕。門前壯士氣如雲。<br/>
      蒼皇不負君王意。只有虞姬與鄭君。</p>
<p><span class="style15">　　四望亭</span><span class="style7">大和中，刺史劉嗣之立。李紳以太子賓客分司東都，過濠，為作記。今存而亭廢者數年矣。</span></p>
<p>頹垣破礎沒柴荊。故老猶言短李亭。<br/>
      敢請使君重起廢。落霞孤鶩換新銘。</p>
<p><span class="style15">　　浮山洞</span><span class="style7">洞在淮中，夏潦不能及，而冬不加高，故人疑其浮也。</span></p>
<p>人言洞府是鼇宮。升降隨波與海通。<br/>
    共坐舩中那得見。乾坤浮水水浮空。</p>
</div>

<!-- end .main --></div>
<!-- end #main --></div>

</div>



</body></html>