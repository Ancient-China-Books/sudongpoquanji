<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡奏議集-卷十二</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>奏議集</h5>
　<span class="style9">卷十二</span>
<hr/>
<p class="style16">論綱梢欠折利害狀</p>
<p>元祐七年七月二十七日，龍圖閣學士左朝奉郎知揚州蘇軾狀奏。臣聞唐代宗時，劉晏為江淮轉運使，始於揚州造轉運船，每船載一千石，十船為一綱，揚州差軍將押赴河陰，每造一船，破錢一千貫，而實費不及五百貫。或譏其枉費。晏曰：「大國不可以小道理。凡所創置，須謀經久。船場既興，執事者非一，須有餘剩衣食，養活眾人，私用不窘，則官物牢固。」乃於揚子縣置十船場，差專知官十人。不數年間，皆致富贍。凡五十餘年，船場既無破敗，饋運亦不闕絕。至咸通末，有杜侍御者，始以一千石船，分造五百石船二只，船始敗壞。而吳堯卿者，為揚子院官，始勘會每船合用物料，實數估給，其錢無復寬剩，專知官十家即時凍餒，而船場遂破，饋運不繼，不久遂有黃巢之亂。劉晏以一千貫造船，破五百貫為干係人欺隱之資，以今之君子寡見淺聞者論之，可謂疏繆之極矣。然晏運四十萬石，當用船四百隻，五年而一更造，是歲造八十隻也。每隻剩破五百貫，是歲失四萬貫也。而吳堯卿不過為朝廷歲寬四萬貫耳，得失至微，而饋運不繼，以貽天下之大禍。臣以此知天下之大計，未嘗不成於大度之士，而敗於寒陋之小人也。國家財用大事，安危所出，願常不與寒陋小人謀之，則可以經久不敗矣。</p>
<p>臣竊見嘉祐中，張方平為三司使，上論京師軍儲云：「今之京師，古所謂陳留，四通八達之地，非如雍、洛有山河之險足恃也，特恃重兵以立國耳，兵恃食，食恃漕運，漕運一虧，朝廷無所措手足。」因畫十四策，內一項云：「糧綱到京，每歲少欠不下六七萬石，皆以折會償填，發運司不復抱認，非祖宗之舊也。」臣以此知嘉祐以前，歲運六百萬石，而以欠折六七萬石為多。訪聞去歲，止運四百五十餘萬石，而欠折之多，約至三十餘萬石。運法之壞，一至於此。又臣到任未幾，而所斷糧綱欠折干係人，徒流不可勝數。衣糧罄於折會，船車盡於折賣，質妻鬻子，饑瘦伶俜，聚為乞丐，散為盜賊。竊計京師及緣河諸郡，例皆如此。朝廷之大計，生民之大病，如臣等輩，豈可坐觀而不救耶？輒問之於吏，乃金部便敢私意創立此條，不取聖旨，公然行下，不惟非理刻剝，敗壞祖宗法度，而人臣私意，乃能廢格制敕，監司州郡，靡然奉行，莫敢誰何。此豈小事哉。謹按一綱三十隻船，而稅務監官不過一員，未委如何隨船點檢得三十隻船，一時皆遍而不勒留住岸，一船點檢，即二十九隻船皆須住岸伺候，顯是違條舞法，析文破敕。茍以隨船為名，公然勒留點檢，與兒戲無異。訪聞得諸州，多是元祐三年以來始行點檢收稅，行之數年，其弊乃出。綱梢既皆赤露，妻子流離，性命不保，雖加刀鋸，亦不能禁其攘竊。此弊不革，臣恐今後欠折不止三十餘萬石，京師軍儲不繼，其患豈可勝言。</p>
<p>揚州稅務，自元祐三年十月，如行點檢收稅，至六年終，凡三年間共收糧綱稅錢四千七百餘貫。折長補短，每歲不過收錢一千六百貫耳。以淮南一路言之，真、揚、高郵、楚、泗、宿六州軍，所得不過萬緡，而所在稅務專欄，因金部轉運司許令點檢，緣此為姦，邀難乞取，十倍於官。遂致綱梢皆窮困骨立，亦無復富商大賈肯以物貨委令搭載，以此專仰攘取官米，無復限量，拆賣船板，動使凈盡，事敗入獄，以命償官。顯是金部與轉運司違條刻剝，得糧綱稅錢一萬貫，而令朝廷失陷綱運米三十萬餘石，利害皎然。今來倉部並不體訪綱運致欠之因，卻言緣倉司斗子乞覔綱梢錢物，以致欠折，遂立法令真、揚、楚、泗轉般倉並行倉法，其逐處斗子，仍只存留一半。命下之日，揚州轉般倉斗子四十人，皆詣臣陳狀，盡乞歸農。臣雖且多方抑按曉喻，退還其狀，然相度得此法必行，則見今斗子必致星散，雖別行召募，未必無人，然皆是浮浪輕生不畏重法之人，所支錢米，決不能贍養其家，不免乞取。既冒深法，必須重賂輕賫，密行交付。其押綱綱梢等，知專斗若不受賂，必無寬剩，斗面決難了納。即須多方密行重賂，不待求乞而後行用，此必然之理也。</p>
<p>臣細觀近日倉部所立條約，皆是枝葉小節，非利害之大本。何者？自熙寧以前，中外並無倉法，亦無今來倉部所立條約，而歲運六百萬石，欠折不過六七萬石。蓋是朝廷捐商稅之小利，以養活綱梢，而緣路官司，遵守編敕法度，不敢違條點檢收稅，以致綱梢飽暖，愛惜身命，保全官物，事理灼然。臣已取責得本州稅務狀稱，隨船點檢，不過檢得一船。其餘二十九船，不免住岸伺候，顯有違礙。臣尋已備坐元祐編敕，曉示今後更不得以隨船為名，違條勒令住岸，點檢去訖。其稅務官吏，為準本州及倉部、發運、轉運司指揮，非是自擅為條，未敢便行取勘。其諸州、軍稅務，非臣所管，無由一例行下。欲乞朝廷申明元祐編敕，不得勒令住岸條貫，嚴賜約束行下。並乞廢罷近日倉部起請倉法，仍取問金部官吏不取聖旨，擅立隨船一法，刻剝兵梢，敗壞綱運，以誤國計，及發運、轉運司官吏，依隨情罪施行。庶使今後刻薄之吏，不敢擅行胸臆，取小而害大，得一而喪百。臣聞東南饋運，所係國計至大，故祖宗以來，特置發運司，專任其責。選用既重，威令自行。如昔時許元輩，皆能約束諸路，主張綱運。其監司州郡及諸場務，豈敢非理刻剝邀難。但發運使得人，稍假事權，東南大計，自然辦集，豈假朝廷更行倉法。此事最為簡要，獨在朝廷留意而已。謹具元祐編敕及金部擅行隨船點檢指揮如左。</p>
<p>一、準元祐編敕：「諸綱運船筏到岸檢納稅錢，如有違限，如限內無故稽留，及非理搜檢，並約喝無名稅錢者，各徒二年。諸新錢綱及糧綱，緣路不得勒令住岸點檢，雖有透漏違禁之物，其經歷處，更不問罪，至京下鎖通津門，準此。」</p>
<p>一、準元祐五年十一月十九日尚書金部符：「省部看詳，監糧綱運，雖不得勒留住岸，若是隨船點檢得委有稅物名件，自合依例饒潤收納稅錢，即無不許納稅錢事理。若或別無稅物，自不得依例喝免稅錢，事理甚明。」</p>
<p>右謹件如前者。若朝廷盡行臣言，必有五利。綱梢飽暖，惜身畏法，運饋不大陷失，一利也。省徒配之刑，消流亡賊盜之患，二利也。梢工衣食既足，人人自重，以船為家，既免折賣，又常修完，省逐處船場之費，三利也。押綱綱梢，既與客旅附載物貨，官不點檢，專欄無由乞取，然梢工自須赴務量納稅錢，以防告訐，積少成多，所獲未必減於今日，四利也。自元豐之末，罷市易務、導洛司、堆垛場，議者以為商賈必漸通行，而今八年，略無絲毫之效，京師酒稅課利皆虧，房廊邸店皆空，何也？蓋祖宗以來，通許綱運攬載物貨，既免征稅，而腳錢又輕，故物貨通流，緣路雖失商稅，而京師坐獲富庶。自導洛司廢，而淮南轉運司陰收其利，數年以來，官用窘逼，轉運司督迫，諸處稅務日急一日，故商賈全然不行，京師坐至枯涸。今若行臣此策，東南商賈，久閉乍通，其來必倍，則京師公私數年之後，必復舊觀。此五利也。臣竊見近日官私例皆輕玩國法，習以成風。若朝廷以臣言為非，臣不敢避妄言之罪，乞賜重行責罰。若以臣言為是，即乞盡理施行，少有違戾，必罰無赦，則所陳五利，可以朝行而夕見也。謹錄奏聞，伏候敕旨。</p>
<p>貼黃。本州已具轉般倉斗子二十人，不足於用，必致闕誤事理，申乞依舊存留四十人去訖。其斗子所行倉法。臣又體訪得深知綱運次第，人皆云行倉法後，欠折愈多，若斗子果不取錢，則裝發更無斗面，兵梢未免偷盜，則欠折必甚於今。若斗子不免取錢，則舊日行用一貫者須取三兩貫，方肯收受。然不敢當面乞取，勢須宛轉託人，減刻隔落，為害滋深。伏乞朝廷詳酌，早賜廢罷，且依舊法。</p>
<p>又貼黃。臣今看詳，倉部今來起請條約，所行倉法，支用錢米不少。又添差監門小使，臣支與驛券。又許諸色人告捉構合乞取之人，先支官錢五十貫為賞。又支係省上供錢二萬貫，召募綱梢。如此之類，費用浩大。然皆不得利害之要。行之數年，必無所補。臣今所乞，不過減卻淮南轉運司違條收稅一萬貫，使綱梢飽曖，官物自完，其利甚大。</p>
<p class="style16">乞罷轉般倉斗子倉法狀</p>
<p>元祐七年八月一日，龍圖閣學士左朝奉郎知揚州蘇軾狀奏。右臣近於七月二十七日具狀奏論綱梢欠折利害，內一事，乞罷真、揚、楚、泗轉般倉斗子倉法，並乞揚州轉般倉斗子依舊存留四十人。今來揚州轉般倉斗子四十人，並曾詣臣投狀，乞一時歸農。臣雖且抑按曉喻，退還其狀，然體訪得眾情未安，惟欲逃竄，兼訪聞泗州轉般倉斗子已竄卻一十二人，深慮逐州轉般倉斗子漸次星散，別行召募，必是費力，兼恐多是浮浪輕犯重法之人，愈見敗壞綱運。其逐一利害，已具前狀。只乞朝廷詳酌先次施行，廢罷轉般倉斗子倉法，及揚州依舊存留轉般倉斗子四十人為額，仍乞入急遞行下，貴免斗子星散，住滯綱運。謹錄奏聞，伏候敕旨。</p>
<p class="style16">乞罷稅務歲終賞格狀</p>
<p>元祐七年八月初五日，龍圖閣學士左朝奉郎知揚州蘇軾狀奏。准元祐三年八月二十三日敕：「陜西轉運司奏。准敕節文：『賣鹽并酒稅務增剩監專等賞錢，更不支給。』本司相度，欲且依舊條支給，所貴各肯用心，趁辦課利。戶部狀欲依本司所乞，並從元豐賞格，依舊施行。檢會元豐七年六月二十四日敕：『賣鹽及稅務監官年終課利增額，計所增數給一釐；鹽務專副秤子稅務專欄，年終課利增額，計所增數給半釐。』及檢會元豐賞給『酒務鹽官年終課利增額，計所增數給二釐；酒務專匠，年終課利增額，計所增數給一釐』者。」右臣聞之管仲：「禮義廉恥，國之四維，四維不張，國乃滅亡。」今鹽酒稅務監官，雖為卑賤，然縉紳士人公卿胄子，未嘗不由此進。若使此等不顧廉恥，決壞四維，掊斂刻剝，與專欄秤匠一處分錢，民何觀焉。所得毫末之利，而所敗者天下風俗、朝廷綱維，此有識之所共惜。臣至淮南，體訪得諸處稅務，自數年來，刻虐日甚，商旅為之不行，其間課利，雖已不虧，或已有增剩，而官吏刻虐，不為少衰。詳究厥由，不獨以財用窘急，轉運司督迫所致，蓋緣有上件給錢充賞條貫，故人人務為刻虐，以希歲終之賞，顯是借關市之法，以蓄聚私家之囊橐。若朝廷憫救風俗，全養士節，即乞盡罷上件歲終支賞條貫。仍乞詳察上件條貫於稅務施行，尤為害物，先賜廢罷。況祖宗以來，元無此格，所立場務增虧賞罰，各已明備，不待此條，方為勸獎。臣竊見今年四月二十七日敕，廢罷諸路人戶買撲土產稅場。命下之日，天下歌舞，以致深山窮谷之民，皆免虐害。臣既親被詔旨，輒敢仰緣德音，推廣聖意，具論利害，以候敕裁。謹錄奏聞，伏候敕旨。</p>
<p class="style16">乞歲運額斛以到京定殿最狀</p>
<p>元祐七年八月五日，龍圖閣學士左朝奉郎知揚州蘇軾狀奏。右臣近者論奏江淮糧綱運欠折利害。竊謂欠折之本，出於綱梢貧困，貧困之由，起於違法收稅。若痛行此一事，則期年之間，公私所害，十去七八，此利害之根源，而其他皆枝葉小節也。若朝廷每聞一事，輒立一法，法出姦生，有損無益，則倉部前日所立斗子倉法，及其餘條約是矣。臣愚欲乞盡賜寢罷，只乞明詔發運使，責以虧贏，而為之賞罰，假以事權，而助其耳目，則饋運大計，可得而辦也。</p>
<p>何謂責以虧贏而為之賞罰？蓋發運使歲課，當以到京之數為額，不當以起發之數為額也。今者折欠，盡以折會償填，而發運使不復抱認其數，但得起發數足，則在路雖有萬般疏虞，發運使不任其責矣。今諸路轉運司歲運斛斗，皆以到發運司實數為額，而發運司獨不以到京及府界實數為額，此何義也？臣欲乞立法，今後發運司歲運額斛，計到京欠折分毫，以定殿罰，則發運使自然竭力點檢矣。凡綱運弊害，其略有五。一曰發運司人吏作弊，取受交裝不公。二曰諸倉專斗作弊，出入斗器。三曰諸場務排岸司作弊，點檢附搭住滯。四曰諸押綱使臣人員作弊，減刻雇夫錢米。五曰在京及府界諸倉作弊，多量剩取，非理曝揚。如此之類，皆可得而去也。縱未盡去，亦賢於立空法而人不行者遠矣。</p>
<p>何謂假以事權而助其耳目？蓋運路千餘里，而發運使二人，止在真、泗二州，其間諸色人作弊，侵擾綱梢於百里之外，則此等必不能去離綱運而遠赴訴也，況千里乎？臣欲乞朝廷選差或令發運使舉辟京朝官兩員為勾當，綱運自真州至京，往來點檢，逐州住不得過五日，至京及本司住不得過十日，以船為廨宇，常在道路，專切點檢諸色人作弊，杖以下罪，許決，徒以上罪，送所屬施行。使綱梢使臣人員等，常有所赴訴，而諸色人常有所畏忌，不敢公然作弊，以歲運到京數足，及欠折分毫為賞罰。</p>
<p>行此二者，則所謂人存政舉，必大有益。伏望朝廷留念饋運事大，特賜檢會前奏，一處詳酌施行。臣忝備侍從，懷有所見，不敢不盡。屢瀆天威，無任戰恐待罪之至。謹錄奏聞，伏候敕旨。</p>
<p>貼黃。臣前奏乞舉行元祐編敕錢糧綱不得點檢指揮。竊慮議者必謂錢糧綱既不點檢，今後東南物貨，盡入綱船攬載，則商稅所失多矣。臣以謂不然。自祖宗以來，編敕皆不許點檢，當時不聞商稅有虧。只因導洛司既廢，而轉運司陰收其利，又自元祐三年十月後來，始於法外擅立隨船點檢一條，自此商賈不行，公私為害。今若依編敕施行，不惟綱梢自須投務納稅，如前狀所論，而商賈坌集於京師，回路貨物，無由復入，空綱攬載，所獲商稅必倍，此必然之理也。</p>
<p class="style16">申明揚州公使錢狀</p>
<p>元祐七年八月初六日，龍圖閣學士左朝奉郎知揚州蘇軾狀奏。右臣勘會本州公使額錢每年五千貫文，除正賜六百貫、諸雜收簇一千九百貫外，二千五百貫並係賣醋錢。檢會當日初定額錢日，本州醋務，係百姓納凈利課利錢承買，其錢並歸轉運司。當日以賣醋錢二千五百貫入額錢，即亦是撥係省官錢充數。後來公使庫方始依新條認納百姓凈利課利等錢承買，逐年趁辦上項額錢二千五百貫。檢準編敕，諸州公使庫，許以本庫酒糟造醋沽賣，即係官監醋務本庫願認納元額諸般課凈錢，承買者聽其所收醋息錢，並聽額外收使。今契勘醋庫每年酤賣到錢外，除糟米本分並認納買撲凈利課利錢外，實得息錢，每年只收到一千六七百貫至二千貫以來，常不及元立額錢二千五百貫之數，更豈有額外收使之理？如此，即顯是敕條雖許公使庫買撲醋務，而揚州獨無額外得錢之實。竊以揚於東南，實為都會，八路舟車，無不由此，使客雜遝，饋送相望，三年之間，八易守臣，將迎之費，相繼不絕，方之他州，天下所無。每年公使額錢，只與真、泗等列郡一般，比之楚州少七百貫。況今現行例冊，元修定日造酒糯米每斗不過五十文足，自元祐四年後來，每斗不下八九十文足，本州之費，一切用酒準折，又難為將例冊隨米價高下逐年增減，兼復累年接送知州，實為頻數，用度不貲，是致積年諸般逋欠，約計七八千貫。若不申明，歲月愈深，積數逾多，隱而不言，則州郡負違法之責，創有陳乞，則朝廷有生例之難。雖天下諸郡比之揚州，實難攀援。今來亦不敢輒乞增添額錢，及蠲收欠負，只乞檢會見行條貫，並當日元定額錢因依，既是於係省官醋務錢內撥二千五百貫元額錢，即乞逐年更不送納買撲凈利課利錢，及更不用錢收買官糟，庶得賣醋錢相添支用。如此，即積年欠負漸可還償，會藩事體，不致大段衰削。謹錄奏聞，伏候敕旨。</p>
<p>貼黃。勘會本州與杭州事體一般，本州當八路口，使客數倍於杭州。杭州公使錢七千貫。而本州止有五千貫，顯是支使不足。</p>
<p>又貼黃。準條，雖許公使庫收遺利。緣本州委無遺利可收，須至奏乞。</p>
<p class="style16">乞罷宿州修城狀</p>
<p>元祐七年九月日，龍圖閣學士左朝奉郎新除兵部尚書蘇軾狀奏。臣近自淮南東路鈐轄被召，過所部宿州，體訪得本州見將零壁鎮改作零壁縣，及本州見准朝旨展築外城兩事，各有利害，既係臣前任部內公事，而改鎮作縣，又係兵部所管，所以須至奏陳，謹具條件如後。</p>
<p>一、零壁鎮人戶靳琮等，先經本路及朝省陳狀，乞改零壁鎮為縣。卻準轉運使趙偁狀稱，看詳得元只是本鎮官勢有力人戶，意欲置縣，增添諸般營運，妄有陳狀。尋准敕依奏，依舊為鎮。後來有轉運使張脩等及知州周秩別行奏請，卻欲置縣，仍取得本鎮人戶狀稱，所有置縣費用，情願自備錢物。致朝廷信憑，許令置縣。臣今體訪得零壁人戶出辦上件錢物，深為不易。元料置縣用錢四千五十餘貫，至今年八月終，已納二千八百五十餘貫，其餘未納錢數，認是催納不行，縱使盡行催納，亦恐使用不足。看詳始議置縣，只為本鎮居民曾被驚劫，及人戶輸納詞訟，去縣稍遠。然未置縣時，本鎮已有守把兵士八十人，及京朝官一員，專領本鎮煙火盜賊，別有監務官一員，又已移虹縣尉一員，弓手六十人，在本鎮足以彈壓盜賊。而本鎮去虹縣六十里，至符離縣一百二十里，至蘄縣一百里，即非地遠，又至符離縣，各係水路，本不須添置一縣。委只是本鎮豪民靳琮等私自為計，卻使近下人戶一時出錢，深為不便。</p>
<p>一、宿州自唐以來，羅城狹小，居民多在城外。本朝承平百餘年，人戶安堵，不以城小為病，兼諸處似此城小人多，散在城外，謂之草市者甚眾，豈可一一展築外城。近年周秩奏論，過為危語，以動朝廷。意謂恐有盜賊竊據，以斷運路，遂奏乞展築外城一十一里有餘，役兵及雇夫共五十七萬有餘工，每夫用七十省錢，召募雇夫及物料，合用錢一萬九千餘貫，約五年畢工。已蒙朝廷支賜抵當息錢一萬貫，欲取來年春興工。臣體訪得元只是宿州豪民，多有園宅在外，扇搖此說，官吏不察，遂與奏請。況宿州土脈疏惡，若不用磚砌甃，隨即頹毀，若待五年畢之，則東城未了，西城已壞，或更用磚，其費不貲。又七十省錢，亦恐召募不行，官吏避罪，必行差雇，搔擾不細，其間一事，深害仁政。緣今來踏逐外城基地，合起遣人戶大墳墓六千九百所，小者猶不在數。不知本州有何急切利害，而使居民六千九百家暴露父祖骸骨，費耗擘畫改葬，若家貧無力，便致棄捐，勞費公私，痛傷存歿，已上並有公案，可以覆驗。</p>
<p>右臣今相度上件改鎮作縣事，係已行之命，兼構築廨宇，略已見功，恐難中輟。而展城一事，有大害而無小利，兼未曾下手，猶可止罷。欲乞速賜指揮，更不展築，卻於已支賜一萬貫錢內，量新置縣合用數目，特與支撥修蓋了當。其人戶未納到錢數，均乞與放免。謹錄奏聞，伏候敕旨。</p>
<p class="style16">乞擢用林豫劄子</p>
<p>元祐七年十月日，龍圖閣學士左朝奉郎守兵部尚書蘇軾劄子奏。臣竊謂才難之病，古今所同，朝廷每欲治財賦，除盜賊，幹邊鄙，興利除害，常有臨事乏人之歎。古人有言：「寬則寵名譽之人，急則用介胄之士。」所用非所養，所養非所用。此古今之通患也。臣伏見承議郎監東排岸司林豫，自為布衣，已有奇節，及其從事，所至有聲。其在漣水，屏除群盜，尤著方略。其人勇於立事，常有為國捐軀之意。試之盤錯之地，必顯利器。伏望聖慈，特與量材擢用。若後不如所舉，臣等甘伏朝典。取進止。</p>
<p class="style16">乞賻贈劉季孫狀</p>
<p>元祐七年十月日，龍圖閣學士左朝奉郎守兵部尚書蘇軾狀奏。右臣等竊聞仁宗朝趙元昊寇延州危急，環慶將官劉平以孤軍來援，眾寡不敵，姦臣不救，平遂戰歿，竟罵賊不食而死。詔贈侍中，賜大第，官其諸子慶孫、貽孫、宜孫、昌孫、孝孫、保孫、季孫等七人。諸子頗有異材，而皆不壽，卒無顯者。家事狼狽，賜第易主。獨季孫仕至文思副使，年至六十，篤志好學，博通史傳，工詩能文，輕利重義，練達軍政，至於忠義勇烈，識者以為有平之風。性好異書古文石刻，仕宦四十餘年，所得祿賜，盡於藏書之費。近蒙朝廷擢知隰州，今年五月卒於官所。家無甔石，妻子寒餓，行路傷嗟。今者寄食晉州，旅櫬無歸。臣等實與季孫相知，既哀其才氣如此，死未半年，而妻子流落，又哀其父平以忠義死事，聲跡相接，四十年間，而子孫淪替，不蒙收錄，豈朝廷之意哉？今執政侍從多知季孫者，如加訪問，必得其實。欲望朝延特詔有司，優與賻贈，以振其妻子朝夕饑寒之憂，亦使人知忠義死事之子孫，雖跨歷歲月，朝廷猶賜存恤，於獎勸之道，不為小補。季孫之子三班借職璨，見在京師，乞早賜指揮。謹錄奏聞，伏候敕旨。</p>
<p>貼黃。季孫身亡，合得送還人為般擎。女婿兩房，並已死盡。其喪柩見在晉州，無由般歸京師。欲乞指揮晉州，候本家欲扶護歸葬日，即與差得力廂軍三十人，節級一人，般至京師。</p>
<p class="style16">再論李直方捕賊功效乞別與推恩劄子</p>
<p>元祐七年十一月初四日，龍圖閣學士左朝奉郎守兵部尚書蘇軾劄子奏。臣先知潁州日，為有劇賊尹遇、陳興、鄭饒、李松等，皆宿姦大惡，為一方之患。而汝陰縣尉李直方，本以進士及第，母年九十餘，只有直方一子，相須為命，而能奮不顧身，躬親持刃，刺倒尹遇，又能多出家財，緝知餘黨所在，分遣弓手，前後捕獲，功效顯著。直方先公後私，致所差人先獲陳興等三人，而直方躬親，後獲尹遇一名，與賞格小有不應。臣尋具事由聞奏，乞以臣合轉朝散郎一官特與直方，比附第三等循資酬獎。後來朝旨，只與直方免試。竊緣選人免試，恩例至輕，其間以毫髮微勞得者甚多，恐非所以激勸捐軀除患之士。伏望聖慈，特賜檢會前奏，別與推恩，仍乞許臣更不磨勘轉朝散郎一官。所貴餘人難為援例。取進止。</p>
<p class="style16">乞免五穀力勝稅錢劄子</p>
<p>元祐七年十一月初七日，龍圖閣學士左朝奉郎守兵部尚書兼侍讀蘇軾劄子奏。臣聞穀太賤則傷農，太貴則傷末。是以法不稅五穀，使豐熟之鄉，商買爭糴，以起太賤之價；災傷之地，舟車輻輳，以壓太貴之直。自先王以來，未之有改也。而近歲法令，始有五穀力勝稅錢，使商賈不行，農末皆病。廢百王不刊之令典，而行自古所無之弊法，使百世之下，書之青史，曰：「收五穀力勝稅錢，自皇宋某年始也。」臣竊為聖世病之。臣頃在黃州，親見累歲穀熟，農夫連車載米入市，不了鹽酪之費；而所蓄之家，日夜禱祠，願逢饑荒。又在浙西累歲，親見水災，中民之家有錢無穀，被服珠金，餓死於市。此皆官收五穀力勝稅錢，致商賈不行之咎也。臣聞以物與人，物盡而止，以法活人，法行無窮。今陛下每遇災傷，捐金帛，散倉廩，自元祐以來，蓋所費數千萬貫石，而餓殍流亡，不為少衰。只如去年浙中水災，陛下使江西、湖北雇船運米以救蘇、湖之民，蓋百餘萬石。又計糴本水腳官費不貲，而客船被差雇者，皆失業破產，無所告訴。與其官司費耗，為害如此，何似削去近日所立五穀力勝稅錢一條，只行天聖附令免稅指揮，則豐凶相濟，農末皆利，縱有水旱，無大饑荒。雖目下稍失課利，而災傷之地，不必盡煩陛下出捐錢穀，如近歲之多也。今元祐編敕雖云災傷地分雖有例亦免，而穀所從來，必自豐熟地分，所過不免收稅，則商賈亦自不行。議者或欲立法，如一路災傷，則鄰路免稅，一州災傷，則鄰州亦然。雖比今之法，小為通疏，而隔一路一州之外，豐凶不能相救，未為良法。須是盡削近歲弊法，專用天聖附令指揮，乃為通濟。謹具逐條如後。</p>
<p>天聖附令<br/>
  諸商販斛斗，及柴炭草木博糴糧食者，並免力勝稅錢。<br/>
  諸賣舊屋材柴草米麵之物及木鐵為農具者，並免收稅。其賣諸色布帛不及匹而將出城，及陂池取魚而非販易者，並準此。</p>
<p>元豐令<br/>
  諸商販穀及以柴草木博糴糧食者，並免力勝稅錢。<span class="style7">舊收稅處依舊例。</span><br/>
  諸賣舊材植或柴草穀麵及木鐵為農具者，並免稅。布帛不及端疋，並捕魚非貨易者，準此。</p>
<p>元祐勅<br/>
  諸興販斛斗及以柴炭草木博糴糧食者，並免納力勝稅錢。<span class="style7">舊收稅處依舊例，即災傷地分，雖有舊例，亦免。<br/>
</span>諸賣舊材植或柴草斛斗並麵及木鐵為農具者，並免收稅。布帛不及端疋，並捕魚非貨易者，準此。</p>
<p>右臣竊謂：若行臣言，稅錢亦必不至大段失陷，何也？五穀無稅，商賈必大通流，不載見錢，必有回貨。見錢回貨，自皆有稅，所得未必減於力勝。而災傷之地，有無相通，易為振救，官司省費，其利不可勝計。今肆赦甚近，若得於赦書帶下，益見聖德，收結民心，實無窮之利，取進止。</p>
<p><span class="style16">奏內中車子爭道亂行劄子</span><span class="style7">元祐七年南郊，軾為鹵薄使導駕。內中朱紅車子十餘兩，有張紅蓋者，爭道亂行於乾明寺前。軾於車中草此奏。奏入，上在太廟，馳遣人以疏白太皇太后。明日，中使傳命申敕有司，嚴整仗衛，自皇后以下，皆不復迎謁中道。</span></p>
<p>元祐七年十一月十三日，南效鹵簿使龍圖閣學士左朝奉郎守兵部尚書兼侍讀蘇軾劄子奏。臣謹按漢成帝郊祠甘泉、泰畤、汾陰、后土，而趙昭儀常從在屬車間。時揚雄待詔承明，奏賦以諷，其略曰：「想西王母欣然而上壽兮，屏玉女而卻虙妃。」言婦女不當與齋祠之間也。臣今備位夏官，職在鹵簿。準故事，郊祀既成，乘輿還齋宮，改服通天冠，絳紗袍，教坊鈞容，作樂還內，然後后妃之屬，中道迎謁，已非典禮。而況方當祀事未畢，而中宮掖庭得在勾陳、豹尾之間乎？竊見二聖崇奉大祀，嚴恭寅畏，度越古今，四方來觀，莫不悅服。今車駕方宿齋太廟，而內中車子不避仗衛，爭道亂行，臣愚竊恐於觀望有損，不敢不奏。乞賜約束，仍乞取問隨行合干勾當人施行。取進止。</p>
<p class="style16">再薦宗室令畤劄子</p>
<p>元祐七年十二月二十二日，龍圖閣學士左朝奉郎守兵部尚書兼侍讀蘇軾劄子奏。臣前任穎州日，曾論薦本州簽判承議郎趙令畤，儒學吏術，皆有過人，恭儉篤行，若出寒素。意望朝廷特賜進擢，以風曉宗室，成先帝教育之志。至今未蒙施行。令畤今已得替在京，若依前與外任差遣，臣竊惜之。欲乞檢會前奏，詳酌施行。取進止。</p>
<hr/>
</div>

<!-- end .main --></div>
<!-- end #main --></div>

</div>



</body></html>