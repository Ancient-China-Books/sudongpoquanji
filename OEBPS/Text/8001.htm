<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">蘇東坡全集-東坡樂府-卷一</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>東坡樂府</h5>　　　<span class="style9">卷一</span>
<hr/>
<p class="style15">  浪淘沙</p>
<p>昨日出東城。試探春情。牆頭紅杏暗如傾。檻內羣芳芽未吐，早已回春。<br/>
  綺陌斂香塵。雪霽前村。東君用意不辭辛。料想春光先到處，吹綻梅英。</p>
<p><span class="style15">南歌子</span>　<span class="style7">八月十八日觀湖潮</span></p>
<p>海上乘槎侶，仙人萼綠華。飛昇元不用丹砂。住在潮頭來處渺天涯。<br/>
  雷輥夫差國，雲翻海若家。坐中安得弄琴牙。寫取餘聲歸向水仙誇。<br/></p>
<p><span class="style15">行香子</span>　<span class="style7">過七里瀨</span></p>
<p>一葉舟輕。雙槳鴻驚。水天清影湛波平。魚翻藻鑑，鷺點煙汀。過沙溪急，霜溪冷，月溪明。<br/>
  重重似畫，曲曲如屏。算當年虛老嚴陵。君臣一夢，今古虛名。但遠山長，雲山亂，曉山青。</p>
<p class="style15">祝英臺近</p>
<p>挂輕帆，飛急槳，還過釣臺路。酒病無聊，欹枕聽鳴艣。斷腸簇簇雲山，重重煙樹，回首望、孤城何處。<br/>
  閑離阻。誰念縈損襄王，何曾夢雲雨。舊恨前歡，心事兩無據。要知欲見無由，癡心猶自，倩人道、一聲傳語。</p>
<p class="style15">瑞鷓鴣</p>
<p>城頭月落尚啼烏。朱艦紅船早滿湖。鼓吹未容迎五馬，水雲先已漾雙鳧。<br/>
  映山黃帽螭頭舫，夾岸青煙鵲尾鑪。老病逢春只思睡，獨求僧榻寄須臾。</p>
<p><span class="style15">瑞鷓鴣</span>　<span class="style7">觀潮</span></p>
<p>碧山影裏小紅旗。儂是江南蹋浪兒。拍手欲嘲山簡醉，齊聲爭唱浪婆詞。<br/>
  西興渡口帆初落、漁浦山頭日未欹。儂欲送潮歌底曲，尊前還唱使君詩。</p>
<p><span class="style15">臨江仙</span>　<span class="style7">風水洞作</span></p>
<p>四大從來都徧滿，此間風水何疑。故應為我發新詩。幽花香澗谷，寒藻舞淪漪。<br/>
  借與玉川生兩腋，天仙未必相思。還憑流水送人歸。層巔餘落日，草露已沾衣。</p>
<p class="style15">南鄉子</p>
<p>晚景落瓊杯。照眼雲山翠作堆。認得岷峨春雪浪，初來。萬頃蒲葡漲淥醅。<br/>
  春雨暗陽臺。亂灑高樓濕粉顋。一陣東風來卷地，吹迴。落照江天一半開。</p>
<p><span class="style15">行香子</span>　<span class="style7">丹陽寄述古</span></p>
<p>攜手江村。梅雪飄裙。情何限、處處消魂。故人不見，舊曲重聞。向望湖樓，孤山寺，湧金門。<br/>
  尋常行處，題詩千首，繡羅衫、與拂紅塵。別來相憶，知是何人。有湖中月，江邊柳，隴頭雲。</p>
<p><span class="style15">昭君怨</span>　<span class="style7">金山送柳子玉</span></p>
<p>誰作桓伊三弄。驚破綠窗幽夢。新月與愁煙。滿江天。<br/>
  欲去又還不去。明日落花飛絮。飛絮送行舟。水東流。<br/></p>
<p><span class="style15">醉落魄</span>　<span class="style7">離京口作</span></p>
<p>輕雲微月。二更酒醒船初發。孤城回望蒼煙合。記得歌時，不記歸時節。<br/>
  巾偏扇墜滕牀滑。覺來幽夢無人說。此生飄蕩何時歇。家在西南，長作東南別。</p>
<p><span class="style15">蝶戀花</span>　<span class="style7">京口得鄉書</span></p>
<p>雨後春容清更麗。只有離人，幽恨終難洗。北固山前三面水。碧瓊梳擁青螺髻。<br/>
  一紙鄉書來萬里。問我何年，真箇成歸計。回首送春拚一醉。東風吹破千行淚。</p>
<p><span class="style15">少年游</span>　<span class="style7">潤州作代人寄遠</span></p>
<p>去年相送，餘杭門外，飛雪似楊花。今年春盡，楊花似雪，猶不見還家。<br/>
  對酒捲簾邀明月，風露透窗紗。恰似姮娥憐雙燕，分明照、畫梁斜。</p>
<p><span class="style15">卜算子</span>　<span class="style7">自京口還錢塘道中寄述古太守</span></p>
<p>蜀客到江南，長憶吳山好。吳蜀風流自古同，歸去應須早。<br/>
還與去年人，共藉西湖草。莫惜尊前仔細看，應是容顏老。</p>
<p><span class="style15">江城子</span>　<span class="style7">陳直方妾稽錢塘人也，求新詞，為作此。錢塘人好唱陌上花緩緩曲，余嘗作數絕，以紀其事。</span></p>
<p>玉人家在鳳凰山。水雲間。掩門閒。門外行人，立馬看弓彎。十里春風誰指似，斜日映，繡簾斑。<br/>
  多情好事與君還。閔新鰥。拭餘潸。明月空江，香霧著雲鬟。陌上花開春盡也，聞舊曲，破朱顏。</p>
<p><span class="style15">江城子</span>　<span class="style7">湖上與張先同賦時聞彈筝</span></p>
<p>鳳凰山下雨初晴。水風清。晚霞明。一朵芙蕖，開過尚盈盈。何處飛來雙白鷺，如有意，慕娉婷。<br/>
  忽聞江上弄哀箏。苦含情。遣誰聽。煙斂雲收，依約是湘靈。欲待曲終尋問取，人不見，數峰青。</p>
<p><span class="style15">虞美人</span>　<span class="style7">有美堂贈述古</span></p>
<p>湖山信是東南美。一望彌千里。使君能得幾回來。便使尊前醉倒、更徘徊。<br/>
  沙河塘裏燈初上。水調誰家唱。夜闌風靜欲歸時。惟有一江明月、碧琉璃。</p>
<p><span class="style15">訴衷情</span>　<span class="style7">送述古迓元素</span></p>
<p>錢塘風景古今奇。太守例能詩。先驅負弩何在，心已浙江西。<br/>
花盡後，葉飛時。雨淒淒。若為情緒，更問新官向舊官啼。</p>
<p><span class="style15">菩薩蠻</span>　<span class="style7">杭妓往蘇迓新守楊元素寄蘇守王規甫</span></p>
<p>玉童西迓浮丘伯。洞天冷落秋蕭瑟。不用許飛瓊。瑤臺空月明。<br/>
  清香凝夜宴。借與韋郎看。莫便向姑蘇。扁舟下五湖。<br/></p>
<p><span class="style15">菩薩蠻</span>　<span class="style7">西湖席上代諸妓送陳述古</span></p>
<p>娟娟缺月西南落。相思撥斷琵琶索。枕淚夢魂中。覺來眉暈重。<br/>
  華堂堆燭淚。長笛吹新水。醉客各西東。應思陳孟公。<br/></p>
<p><span class="style15">江城子</span>　<span class="style7">孤山竹閣送述古</span></p>
<p>翠蛾羞黛怯人看。掩霜紈。淚偷彈。且盡一尊，收淚聽陽關。漫道帝城天樣遠，天易見，見君難。<br/>
  畫堂新剏近孤山。曲闌干。為誰安。飛絮落花，春色屬明年。欲棹小舟尋舊事，無處問，水連天。</p>
<p><span class="style15">菩薩蠻</span>　<span class="style7">西湖送述古</span></p>
<p>秋風湖上蕭蕭雨。使君欲去還留住。今日漫留君。明朝愁殺人。<br/>
  佳人千點淚。灑向長河水。不用斂雙蛾。路人啼更多。<br/></p>
<p><span class="style15">清平樂</span>　<span class="style7">送述古赴古都</span></p>
<p>清淮濁汴。更在江西岸。紅旆到時黃葉亂。霜入梁王故苑。<br/>
  秋原何處攜壺。停驂訪古踟躕。雙廟遺風尚在，漆園傲吏應無。<br/></p>
<p><span class="style15">南鄉子</span>　<span class="style7">送述古</span></p>
<p>回首亂山橫，不見居人只見城。誰似臨平山上塔，亭亭，迎客西來送客行。<br/>
  歸路晚風清，一枕初寒夢不成。今夜殘燈斜照處，熒熒，秋雨晴時淚不晴。</p>
<p class="style15">南歌子</p>
<p>苒苒中秋過，蕭蕭兩鬢華。寓身此世一塵沙。笑看潮來潮去了生涯。<br/>
  方士三山路，漁人一葉家。早知身世兩聱牙。好伴騎鯨公子賦雄誇。<br/></p>
<p><span class="style15">泛金船</span>　<span class="style7">流杯亭和元素</span></p>
<p>無情流水多情客。勸我如相識。杯行到手休辭卻。似軒冕相逼。曲水池上，小字更書年月。還對茂林修竹，似永和節。<br/>
  纖纖素手如霜雪。笑把秋花插。尊前莫怪歌聲咽。又還是輕別。此去翱翔，徧上玉堂金闕。欲問再來何歲，應有華髮。</p>
<p><span class="style15">南鄉子</span>　<span class="style7">和楊元素時移守密州</span></p>
<p>東武望餘杭。雲海天涯兩渺茫。何日功成名遂了，還鄉。醉笑陪公三萬場。<br/>
  不用訴離觴。痛飲從來別有腸。今夜送歸燈火冷，河塘。墮淚羊公卻姓楊。</p>
<p><span class="style15">南鄉子</span>　<span class="style7">和楊元素</span></p>
<p>涼簟碧紗廚，一枕清風晝睡餘。睡聽晚衙無箇事，徐徐，讀盡牀頭幾卷書。<br/>
  搔首賦歸歟，自覺功名懶更疏。若問使君才與氣，何如？占得人間一味愚。</p>
<p><span class="style15">南鄉子</span>　<span class="style7">梅花詞和楊元素</span></p>
<p>寒雀滿疏籬，爭抱寒柯看玉蕤。忽見客來花下坐，驚飛，蹋散芳英落酒卮。<br/>
  痛飲又能詩，坐客無氈醉不知。花謝酒闌春到也，離離，一點微酸已著枝。</p>
<p><span class="style15">浣溪沙</span>　<span class="style7">自杭移密守席上別楊元素時重陽前一日</span></p>
<p>縹緲危樓紫翠間。良辰樂事古難全。感時懷舊獨淒然。<br/>
  璧月瓊枝空夜夜，菊花人貌自年年。不知來歲與誰看。<br/></p>
<p class="style15">浣溪沙</p>
<p>白雪清詞出坐間。愛君才器兩俱全。異鄉風景卻依然。<br/>
  可恨相逢能幾日，不知重會是何年。茱萸仔細更重看。<br/></p>
<p><span class="style15">南鄉子</span>　<span class="style7">沈強輔雯上出犀麗玉作胡琴，送元素還朝，同子野各賦一首</span></p>
<p>裙帶石榴紅。卻水殷勤解贈儂。應許逐雞雞莫怕，相逢。一點靈心必暗通。<br/>
  何處遇良工。琢刻天真半欲空。願作龍香雙鳳撥，輕攏。長在環兒白雪胸。</p>
<p><span class="style15">南鄉子</span></p>
<p>旌旆滿江湖，詔發樓船萬舳艫。投筆將軍因笑我，迂儒，帕首腰刀是丈夫。<br/>
  粉淚怨離居，喜子垂窗報捷書。試問伏波三萬語，何如？一斛明珠換綠珠。</p>
<p><span class="style15">定風波</span>　<span class="style7">送元素</span></p>
<p>今古風流阮步兵，平生遊宦愛東平。千里遠來還不住，歸去，空留風韻照人清。<br/>
  紅粉尊前添懊惱，休道，如何留得許多情。記取明年花絮亂，看泛，西湖總是斷腸聲。</p>
<p class="style15">減字木蘭花　<span class="style7">秘閣古笑林云：晉元帝生子，宴百官，賜束帛。殷羨謝曰：「臣等無功受賞。」帝曰：「此事豈容卿有功乎？」同舍每以為笑。余過吳興而李公擇適生子三日，會客求歌辭，乃為作此戲之，舉座皆絕倒。</span></p>
<p>惟熊佳夢。釋氏老君親抱送。壯氣橫秋。未滿三朝已食牛。<br/>
  犀錢玉果。利市平分沾四坐。多謝無功。此事如何著得儂。<br/></p>
<p><span class="style15">河滿子　</span><span class="style7">湖州寄南守馮當世</span></p>
<p>見說岷峨悽愴，旋聞江漢澄清。但覺秋來歸夢好，西南自有長城。東府三人最少，西山八國初平。<br/>
  莫負花溪縱賞，何妨藥市微行。試問當壚人在否，空教是處聞名。唱著子淵新曲，應須分外含情。</p>
<p><span class="style15">菩薩蠻　</span><span class="style7">席上和陳令舉</span></p>
<p>天憐豪俊腰金晚。故教月向松江滿。清景為淹留。從君都占秋。<br/>
  身閑惟有酒。試問遨遊首。帝夢已遙思。匆匆歸去時。<br/></p>
<p><span class="style15">鵲橋仙</span><span class="style7">　七夕送陳令舉</span></p>
<p>緱山仙子，高情雲渺，不學癡牛騃女。鳳簫聲斷月明中，舉手謝時人欲去。<br/>
  客槎曾犯，銀河波浪，尚帶天風海雨。相逢一醉是前緣，風雨散飄然何處。</p>
<p><span class="style15">阮郎歸</span><span class="style7">　一年三過蘇，最後赴密州時，有問這回來不來，其色淒然，太守王規父嘉之，令作此詞。</span></p>
<p>一年三度過蘇臺。清尊長是開。佳人相問苦相猜。這回來不來。<br/>
  情未盡，老先催。人生真可咍。他年桃李阿誰栽。劉郎雙鬢衰。<br/></p>
<p><span class="style15">醉落魄　</span><span class="style7">蘇州閶門留別</span></p>
<p>蒼頭華髮。故山歸計何時決。舊交新貴音書絕。惟有佳人，猶作殷勤別。<br/>
  離亭欲去歌聲咽。瀟瀟細雨涼吹頰。淚珠不用羅巾裛。彈在羅衫，圖得見時說。</p>
<p><span class="style15">菩薩蠻　</span><span class="style7">潤州和元素</span></p>
<p>玉笙不受朱唇暖。離聲淒咽胸填滿。遺恨幾千秋。心留人不留。<br/>
  他年京國酒。墮淚攀枯柳。莫唱短因緣。長安遠似天。<br/></p>
<p><span class="style15">減字木蘭花　</span><span class="style7">贈潤守許仲塗，且以鄭容落籍、高瑩從良為句首</span></p>
<p>鄭莊好客。容我尊前先墮幘。落筆生風。籍籍聲名不負公。<br/>
  高山白早。瑩骨冰膚那解老。從此南徐。良夜清風月滿湖。<br/></p>
<p><span class="style15">南歌子　</span><span class="style7">別潤守許仲塗</span></p>
<p>欲執河梁手，還升月旦堂。酒闌人散月侵廊。北客明朝歸去、雁南翔。<br/>
  窈窕高明玉，風流鄭季莊。一時分散水雲鄉。惟有落花芳草、斷人腸。<br/></p>
<p><span class="style15">采桑子　</span><span class="style7">潤洲甘露寺多景樓，天下之殊景也。甲寅仲冬，余同孫巨源、王正仲參會於此。有胡琴者，姿色尤好，三公皆一時英秀，景之秀，妓之妙，真為希遇。飲闌，巨源請於余曰「殘霞晚照，非奇才不盡。」余作此詞。</span></p>
<p>多情多感仍多病，多景樓中。尊酒相逢。樂事回頭一笑空。<br/>
  停杯且聽琵琶語，細撚輕攏。醉臉春融。斜照江天一抹紅。<br/></p>
<p><span class="style15">更漏子　</span><span class="style7">送孫巨源</span></p>
<p>水涵空，山照市。西漢二疏鄉里。新白髮，舊黃金。故人恩義深。<br/>
  海東頭，山盡處。自古客槎來去。槎有信，赴秋期。使君行不歸。<br/></p>
<p><span class="style15">醉落魄</span><span class="style7">　席上呈楊元素</span></p>
<p>分攜如昨。人生到處萍飄泊。偶然相聚還離索。多病多愁，須信從來錯。<br/>
  尊前一笑休辭卻。天涯同是傷淪落。故山猶負平生約。西望峨嵋，長羨歸飛鶴。</p>
<p><span class="style15">浣溪沙</span><span class="style7">　贈陳海州。陳嘗為眉令，有聲。</span></p>
<p>長記鳴琴子賤堂。朱顏綠髮映垂楊。如今秋鬢數莖霜。<br/>
  聚散交遊如夢寐，升沈閒事莫思量。仲卿終不忘桐鄉。<br/></p>
<p><span class="style15">沁園春</span><span class="style7">　赴密州，早行，馬上寄子由。</span></p>
<p>孤館燈青，野店雞號，旅枕夢殘。漸月華收練，晨霜耿耿，雲山摛錦，朝露團團。世路無窮，勞生有限，似此區區長鮮歡。微吟罷，憑征鞍無語，往事千端。</p>
<p>當時共客長安。似二陸初來俱少年。有筆頭千字，胸中萬卷，致君堯舜，此事何難。用舍由時，行藏在我，袖手何妨閒處看。身長健，但優遊卒歲，且鬬尊前。</p>
<p><span class="style15">永遇樂</span><span class="style7">　孫巨源以八月十五日離海州，坐別於景疏樓上。既而與余會於潤州，至楚州乃別。余以十一月十五日至海州，與太守會於景疏樓上，作此詞以寄巨源。</span></p>
<p>長憶別時，景疏樓上，明月如水。美酒清歌，留連不住，月隨人千里。別來三度，孤光又滿，冷落共誰同醉。卷珠簾，淒然顧影，共伊到明無寐。</p>
<p>今朝有客，來從濉上，能道使君深意。憑仗清淮，分明到海，中有相思淚。而今何在，西垣清禁，夜永露華侵被。此時看，回廊曉月，也應暗記。</p>
<p class="style15">減字木蘭花</p>
<p>空牀響琢。花上春禽冰上雹。醉夢尊前。驚起湖風入坐寒。<br/>
  轉關鑊索。春水流絃霜入撥。月墮更闌。更請宮高奏獨彈。<br/></p>
<p><span class="style15">蝶戀花</span><span class="style7">　密州上元</span></p>
<p>燈火錢塘三五夜。明月如霜，照見人如畫。帳底吹笙香吐麝。更無一點塵隨馬。<br/>
  寂寞山城人老也。擊鼓吹簫，卻入農桑社。火冷鐙稀霜露下。昏昏雪意雲垂野。</p>
<p><span class="style15">江城子</span><span class="style7">　乙卯正月二十日夜記夢</span></p>
<p>十年生死兩茫茫。不思量。自難忘。千里孤墳，無處話淒涼。縱使相逢應不識，塵滿面，鬢如霜。<br/>
  夜來幽夢忽還鄉。小軒窗。正梳妝。相顧無言，惟有淚千行。料得年年斷腸處，明月夜，短松岡。</p>
<p><span class="style15">雨中花慢</span><span class="style7">　初至密州，以累年旱蝗齋素者累月。方春，牡丹盛開，遂不獲一賞。至九月，忽開千葉一朵，雨中特為置酒，遂作。</span></p>
<p>今歲花時深院，盡日東風，輕颺茶煙。但有綠苔芳草，柳絮榆錢。聞道城西，長廊古寺，甲第名園。有國豔帶酒。天香染袂，為我留連。</p>
<p>清明過了，殘紅無處，對此淚灑尊前。秋向晚，一枝何事，向我依然。高會聊追短景，清商不假餘妍。不如留取，十分春態，付與明年。</p>
<p><span class="style15">江城子</span><span class="style7">　密州出獵</span></p>
<p>老夫聊發少年狂。左牽黃。右擎蒼。錦帽貂裘，千騎卷平岡。為報傾城隨太守，親射虎，看孫郎。<br/>
  酒酣胸膽尚開張。鬢微霜。又何妨。持節雲中，何日遣馮唐。會挽雕弓如滿月，西北望，射天狼。</p>
<p><span class="style15">水龍吟　</span><span class="style7">贈趙晦之吹笛侍兒</span></p>
<p>楚山修竹如雲，異材秀出千林表。龍鬚半翦，鳳膺微漲，玉肌勻繞。木落淮南，雨睛雲夢，月明風嫋。自中郎不見，桓伊去後，知孤負、秋多少。</p>
<p>聞道嶺南太守，後堂深、綠珠嬌小。綺窗學弄，梁州初徧，霓裳未了。嚼徵含宮，泛商流羽，一聲雲杪。為使君洗盡，蠻風瘴雨，作霜天曉。</p>
<p><span class="style15">減字木蘭花　</span><span class="style7">送東武令趙昶失官歸海州</span></p>
<p>賢哉令尹。三仕已之無喜慍。我獨何人。猶把虛名玷縉紳。<br/>
  不如歸去。二頃良田無覓處。歸去來兮。待有良田是幾時。<br/></p>
<p><span class="style15">蝶戀花　</span><span class="style7">微雪，客有善吹笛擊鼓者，方醉中，有人送苦寒詩求和，遂以此荅之。</span></p>
<p>簾外東風交雨霰。簾裏佳人，笑語如鶯燕。深惜今年正月暖。燈光酒色搖金琖。<br/>
  摻鼓漁陽撾未徧。舞褪瓊釵，汗濕香羅輭。今夜何人吟古怨。清詩未了冰生硯。</p>
<p><span class="style15">滿江紅</span><span class="style7">　正月十三日雪中送文安國還朝</span></p>
<p>天豈無情，天也解多情留客。春向暖朝來底事，尚飄輕雪。君遇時來紆組綬，我應老去尋泉石。恐異時杯酒復相思，雲山隔。</p>
<p>浮世事，俱難必。人縱健，頭應白。何辭更一醉，此歡難覓。欲向佳人訴離恨，淚珠先已凝雙睫。但莫遣新燕卻來時，音書絕。</p>
<p><span class="style15">殢人嬌　</span><span class="style7">戲邦直</span></p>
<p>別駕來時，燈火熒煌無數。向青瑣隙中偷覷。元來便是，共彩鸞仙侶。方見了，管須低聲說與。<br/>
  百子流蘇，千枝寶炬。人間有洞房煙霧。春來何事，故拋人別處。坐望斷樓中遠山歸路。</p>
<p><span class="style15">望江南</span><span class="style7">　超然臺作</span></p>
<p>春未老，風細柳斜斜。試上超然臺上看，半壕春水一城花。煙雨暗千家。<br/>
  寒食後，酒醒卻咨嗟。休對故人思故國，且將新火試新茶。詩酒趁年華。</p>
<p class="style15">　又</p>
<p>春已老，春服幾時成。曲水浪低蕉葉穩，舞雩風輭紵羅輕。酣詠樂昇平。<br/>
  微雨過，何處不催耕。百舌無言桃李盡，柘林深處鵓鴣鳴。春色屬蕪菁。</p>
<p><span class="style15">滿江紅　</span><span class="style7">東武會流杯亭，上巳日作，城南有坡，土色如丹，其下有隄，壅邞淇水入城。</span></p>
<p>東武南城，新隄就邞淇初溢。微雨過，長林翠阜，臥紅堆碧。枝上殘花吹盡也，與君試向江頭覓。問向前、猶有幾多春，三之一。</p>
<p>官裏事，何時畢。風雨外，無多日。相將泛曲水，滿城爭出。君不見蘭亭修禊事，當時坐上皆豪逸。到如今、修竹滿山陰，空陳跡。</p>
<p><span class="style15">水調歌頭</span><span class="style7">　丙辰中秋，歡飲達旦，大醉。作此篇，兼懷子由</span></p>
<p>明月幾時有，把酒問青天。不知天上宮闕，今夕是何年。我欲乘風歸去，又恐瓊樓玉宇，高處不勝寒。起舞弄清影，何似在人間。</p>
<p>轉朱閣，低綺戶，照無眠。不應有恨，何事長向別時圓。人有悲歡離合，月有陰晴圓缺，此事古難全。但願人長久，千里共嬋娟。</p>
<p><span class="style15">畫堂春　</span><span class="style7">寄子由</span></p>
<p>柳花飛處麥搖波。晚湖淨鑑新磨。小舟飛棹去如梭。齊唱采菱歌。<br/>
  平野水雲溶漾，小樓風日晴和。濟南何在暮雲多。歸去奈愁何。<br/></p>
<p class="style15">江城子</p>
<p>前瞻馬耳九仙山。碧連天。晚雲間。城上高臺，真箇是超然。莫使匆匆雲雨散，今夜裏，月嬋娟。<br/>
  小溪鷗鷺靜聯拳。去翩翩。點輕煙。人事淒涼，回首便他年。莫忘使君歌笑處，垂柳下，矮槐前。</p>
<p>　<span class="style15">又</span><span class="style7">　東武雪中送客</span></p>
<p>相從不覺又初寒。對尊前。惜流年。風緊離亭，冰結淚珠圓。雪意留君君不住，從此去，少清歡。<br/>
  轉頭山下轉頭看。路漫漫。玉花翻。雲海光寬，何處是超然。知道故人相念否，攜翠袖，倚朱闌。</p>
<p><span class="style15">南鄉子　</span><span class="style7">席上勸李公擇酒</span></p>
<p>不到謝公臺。明月清風好在哉。舊日髯孫何處去，重來。短李風流更上才。<br/>
  秋色漸摧頹。滿院黃英映酒杯。看取桃花春二月，爭開。盡是劉郎去後栽。</p>
<p><span class="style15">陽關曲　</span><span class="style7">荅李公擇</span></p>
<p>濟南春好雪初晴。纔到龍山馬足輕。使君莫忘霅溪女，還作陽關腸斷聲。</p>
<p><span class="style15">蝶戀花</span><span class="style7">　暮春別李公擇</span></p>
<p>簌簌無風花自墮。寂寞園林，柳老櫻桃過。落日有情還照坐。山青一點橫雲破。<br/>
  路盡河回人轉柁。繫纜漁村，月暗孤燈火。憑仗飛魂招楚些。我思君處君思我。</p>
<p><span class="style15">殢人嬌</span><span class="style7">　小王都尉席上贈侍人</span></p>
<p>滿院桃花，盡是劉郎未見。於中更、一枝纖輭。仙家日月，笑人間春晚。濃睡起，驚飛亂紅千片。<br/>
  密意難傳，羞容易變。平白地、為伊腸斷。問君終日，怎安排心眼。須信道，司空自來見慣。</p>
<p class="style15">洞仙歌</p>
<p>江南臘盡，早梅花開後。分付新春與垂柳。細腰肢、自有入格風流，仍更是、骨體清英雅秀。</p>
<p>永豐坊那畔，盡日無人，誰見金絲弄晴晝。斷腸是飛絮時，綠葉成陰，無箇事、一成消瘦。又莫是東風逐君來，便吹散眉間一點春皺。</p>
<p><span class="style15">陽關曲　</span><span class="style7">中秋作</span></p>
<p>暮雲收盡溢清寒。銀漢無聲轉玉盤。此生此夜不長好，明月明年何處看。</p>
<p><span class="style15">水調歌頭</span><span class="style7">　余去歲在東武，作水調歌頭以寄子由。今年子由相從彭門百餘日，過中秋而去，作此曲以別。余以其語過悲，乃為和之。其意以不早退為戒，以退而相從之樂為慰云。</span></p>
<p>安石在東海，從事鬢驚秋。中年親友難別，絲竹緩離愁。一旦功成名遂，準擬東還海道，扶病入西州。雅志困軒冕，遺恨寄滄洲。</p>
<p>歲云暮，須早計，要褐裘。故鄉歸去千里，佳處輒遲留。我醉歌時君和，醉倒須君扶我，惟酒可忘憂。一任劉玄德，相對臥高樓。</p>
<p><span class="style15">浣溪沙　</span><span class="style7">贈閭丘朝議，時還徐州</span></p>
<p>一別姑蘇已四年。秋風南浦送歸船。畫簾重見水中仙。<br/>
  霜鬢不須催我老，杏花依舊駐君顏。夜闌相對夢魂間。<br/></p>
<p><span class="style15">臨江仙</span><span class="style7">　送李公恕</span></p>
<p>自古相從休務日，何妨低唱微吟。天垂雲重作春陰。坐中人半醉，簾外雪將深。<br/>
  聞道分司狂御史，紫雲無路追尋。淒風寒雨更駸駸。問囚長損氣，見鶴忽驚心。</p>
<p><span class="style15">浣溪沙</span><span class="style7">　徐門石潭謝雨道上作五首，潭在城東二十里，常與泗水增減，清濁相應。</span></p>
<p>照日深紅暖見魚。連村綠暗晚藏烏。黃童白叟聚睢盱。<br/>
  麋鹿逢人雖未慣，猿猱聞鼓不須呼。歸來說與采桑姑。<br/></p>
<p>　<span class="style15">又</span></p>
<p>旋抹紅妝看使君。三三五五棘籬門。相排踏破蒨羅裙。<br/>
  老幼扶攜收麥社。烏鳶翔舞賽神村。道逢醉叟臥黃昏。<br/></p>
<p>　<span class="style15">又</span></p>
<p>麻葉層層檾葉光。誰家煮繭一村香。隔籬嬌語絡絲娘。<br/>
  垂白杖藜擡醉眼，捋青搗麨輭肌腸。問言豆葉幾時黃。<br/></p>
<p>　<span class="style15">又</span></p>
<p>簌簌衣巾落棗花。村南村北響繰車。牛衣古柳賣黃瓜。<br/>
  酒困路長惟欲睡，日高人渴漫思茶。敲門試問野人家。<br/></p>
<p>　<span class="style15">又</span></p>
<p>輭草平莎過雨新。輕沙走馬路無塵。何時收拾耦耕身。<br/>
  日暖桑麻光似潑，風來蒿艾氣如薰。使君元是此中人。<br/></p>
<p>　<span class="style15">又　</span><span class="style7">徐州藏春閣園中</span></p>
<p>慚愧今年二麥豐。千歧細浪舞晴空。化工餘力染夭紅。<br/>
  歸去山公應倒載，闌街拍手笑兒童。甚時名作錦薰籠。<br/></p>
<p>　<span class="style15">又</span></p>
<p>縹緲紅妝照淺溪。薄雲疏雨不成泥。送君何處古臺西。<br/>
  廢沼夜來秋水滿，茂林深處晚鶯啼。行人腸斷草淒迷。<br/></p>
<p><span class="style15">永遇樂</span><span class="style7">　彭城夜宿燕子樓，夢盼盼，因作此詞。</span></p>
<p>明月如霜，好風如水，清景無限。曲港跳魚，圓荷瀉露，寂寞無人見。紞如三鼓，鏗然一葉，黯黯夢雲驚斷。夜茫茫，重尋無處，覺來小園行徧。</p>
<p>天涯倦客，山中歸路，望斷故園心眼。燕子樓空，佳人何在，空鎖樓中燕。古今如夢，何曾夢覺，但有舊歡新怨。異時對，黃樓夜景，為余浩歎。</p>
<p><span class="style15">千秋歲</span><span class="style7">　徐州重陽作</span></p>
<p>淺霜侵綠。髮少仍新沐。冠直縫，巾橫幅。美人憐我老，玉手簪金菊。秋露重，真珠滿袖沾餘馥。<br/>
  坐上人如玉。花映花奴肉。蜂蝶亂，飛相逐。明年人縱健，此會應難復。須細看，晚來明月和銀燭。</p>
<p><span class="style15">陽關曲　</span><span class="style7">贈張繼愿</span></p>
<p>受降城下紫髯郎。戲馬臺南舊戰場。恨君不取契丹首，金甲牙旗歸故鄉。</p>
<p><span class="style15">江城子</span>　<span class="style7">別徐州</span></p>
<p>天涯流落思無窮。既相逢。卻匆匆。攜手佳人，和淚折殘紅。為問東風餘幾許，春縱在，與誰同。<br/>
  隋隄三月水溶溶。背歸鴻。去吳中。回首彭城，清泗與淮通。欲寄相思千點淚，流不到，楚江東。</p>
<p><span class="style15">減字木蘭花</span>　<span class="style7">彭門留別</span></p>
<p>玉觴無味。中有佳人千點淚。學道忘憂。一念還成不自由。<br/>
  如今未見。歸去東園花似霰。一語相開。匹似當初本不來。<br/></p>
<p><span class="style15">西江月</span>　<span class="style7">平山堂</span></p>
<p>三過平山堂下，半生彈指聲中。十年不見老仙翁。壁上龍蛇飛動。<br/>
  欲弔文章太守，仍歌楊柳春風。休言萬事轉頭空。未轉頭時是夢。<br/></p>
<p><span class="style15">南歌子</span>　<span class="style7">湖州作</span></p>
<p>山雨蕭蕭過，溪風瀏瀏清。小園幽榭枕蘋汀。門外月華如水、綵舟橫。<br/>
  苕岸霜花盡，江湖雪陣平。兩山遙指海門青。回首水雲何處、覓孤城。<br/></p>
<p>　<span class="style15">又</span>　<span class="style7">送行甫赴餘姚</span></p>
<p>日出西山雨，無晴又有晴。亂山深處過清明。不見綵繩花板、細腰輕。<br/>
  盡日行桑野，無人與目成，且將新句琢瓊英。我是世間閒客、此閒行。<br/></p>
<p>　<span class="style15">又</span></p>
<p>雨暗初疑夜，風回便報晴。淡雲斜照著山明。細草輭沙溪路、馬蹄輕。<br/>
  卯酒醒還困，仙村夢不成。藍橋何處覓雲英。只有多情流水、伴人行。<br/></p>
<p>　<span class="style15">又</span></p>
<p>帶酒衝山雨，和衣睡晚睛。不知鐘鼓報天明。夢裏栩然蝴蝶、一身輕。<br/>
  老去才都盡，歸來計未成。求田問舍笑豪英。自愛湖邊沙路、免泥行。<br/></p>
<p><span class="style15">雙荷葉</span>　<span class="style7">湖州賈耘老小妓名雙荷葉</span></p>
<p>雙溪月。清光偏照雙荷葉。雙荷葉。紅心未偶，綠衣偷結。<br/>
  背風迎雨流珠滑。輕舟短棹先秋折。先秋折。煙鬟未上，玉杯微缺。<br/></p>
<p><span class="style15">漁家傲</span>　<span class="style7">七夕</span></p>
<p>皎皎牽牛河漢女。盈盈臨水無由語。望斷碧雲空日暮。無尋處。夢回芳草生春浦。<br/>
  鳥散餘花紛似雨，汀洲蘋老香風度。明月多情來照戶。但攬取。清光長送人歸去。</p>
<p><span class="style15">臨江仙</span>　<span class="style7">龍丘子自洛之蜀載二侍女，戎裝駿馬。至溪山佳處，輒留數日，見者以為異人。其後十年，築室黃岡之北，號曰靜安居士。作此詞贈之。</span></p>
<p>細馬遠馱雙侍女，青巾玉帶紅鞾。溪山好處便為家。誰知巴峽路，卻見洛城花。<br/>
  面旋落英飛玉蕊，人間春日初斜。十年不見紫雲車。龍丘新洞府，鉛鼎養丹砂。</p>
<p><span class="style15">西江月</span>　<span class="style7">黃州中秋</span></p>
<p>世事一場大夢，人生幾度新涼。夜來風葉已鳴廊。看取眉頭鬢上。<br/>
  酒賤常愁客少，月明多被雲妨。中秋誰與共孤光。把盞淒然北望。<br/></p>
<p><span class="style15">定風波</span>　<span class="style7">十月九日孟亨之置酒秋香亭，有雙拒霜獨向君猷而開。坐客喜笑，以為非使君莫可當此花，故作是篇。</span></p>
<p>兩兩輕紅半暈腮，依依獨為使君回。若道使君無此意，何為，雙花不向別人開。<br/>
  但看低昂煙雨裏，不已。勸君休訴十分杯。更問尊前狂副使。來歲。花開時節與誰來。</p>
<p><span class="style15">少年遊</span>　<span class="style7">黃之僑人郭氏每歲正月迎紫姑神，以箕為腹，箸為口，畫灰盤中為詩。敏捷立成。余往觀之。神請余作少年遊，乃以此戲之。</span></p>
<p>玉肌鉛粉傲秋霜。準擬鳳呼凰。伶倫不見，清香未吐，且糠秕吹揚。<br/>
  到處成雙君獨隻，空無數、爛文章。一點香檀，誰能借箸，無復似張良。</p>
<p>　<span class="style15">又</span>　<span class="style7">端午贈黃守徐君猷</span></p>
<p>銀塘朱檻麹塵波。圓綠卷新荷。蘭條薦浴，菖花釀酒，天氣尚清和。<br/>
  好將沈醉酬佳節，十分酒、一分歌。獄草煙深，訟庭人悄，無吝宴遊過。</p>
<p><span class="style15">浣溪沙</span>　<span class="style7">十二月二日，雨後微雪。太守徐君猷攜酒見過，坐上作浣溪沙三首。明日，酒醒，雪大作，又作二首。</span></p>
<p>覆塊青青麥未蘇。江南雲葉暗隨車。臨皋煙景世間無。<br/>
  雨腳半收檐斷線，雪牀初下瓦跳珠。歸來冰顆亂黏鬚。<br/></p>
<p>　<span class="style15">又</span></p>
<p>醉夢昏昏曉未蘇。門前轆轆使君車。扶頭一盞怎生無。<br/>
  廢圃寒蔬挑翠羽，小槽春酒滴真珠。清香細細嚼梅鬚。<br/></p>
<p>　<span class="style15">又</span></p>
<p>雪裏餐氈例姓蘇。使君載酒為回車。天寒酒色轉頭無。<br/>
  薦士已聞飛鶚表，報恩應不用蛇珠。醉中還許攬桓鬚。<br/></p>
<p>　<span class="style15">又</span></p>
<p>半夜銀山上積蘇。朝來九陌帶隨車。濤江煙渚一時無。<br/>
  空腹有詩衣有結，濕薪如桂米如珠。凍吟誰伴撚髭鬚。<br/></p>
<p class="style15">　又</p>
<p>萬頃風濤不記蘇。雪晴江上麥千車。但令人飽我愁無。<br/>
  翠袖倚風縈柳絮，絳唇得酒爛櫻珠。尊前呵手鑷霜鬚。<br/></p>
<p><span class="style15">江城子</span>　<span class="style7">大雪有懷朱康叔使君，亦知使君之念我也，作此以寄之。</span></p>
<p>黃昏猶是雨纖纖。曉開簾。欲平檐。江闊天低，無處認青帘。孤坐凍吟誰伴我，揩病目，撚衰髯。<br/>
  使君留客醉厭厭。水晶鹽。為誰甜。手把梅花，東望憶陶潛。雪似故人人似雪，雖可愛，有人嫌。</p>
<p><span class="style15">滿江紅</span>　<span class="style7">寄鄂州朱使君壽昌</span></p>
<p>江漢西來，高樓下、蒲萄深碧。猶自帶、岷峨雲浪，錦江春色。君是南山遺愛守，我為劍外思歸客。對此間、風物豈無情，殷勤說。</p>
<p>江表傳，君休讀。狂處士，真堪惜。空洲對鸚鵡，葦花蕭瑟。獨笑書生爭底事，曹公黃祖俱飄忽。願使君、還賦謫仙詩，追黃鶴。</p>
</div>
<hr/>

<!-- end .main --></div>
<!-- end #main --></div>

</div>



</body></html>