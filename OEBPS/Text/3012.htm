<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_8">東坡續集-卷十二</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>東坡續集</h5> 　<span class="style9">卷十二</span>
<hr/>
<h3 id="toc_1">記</h3>
<p class="style15">勝相院經藏記</p>
<p>元豐三年，歲在庚申，有大比丘惟簡，號曰寶月，修行如幻，三摩鉢提，在蜀成都，大聖慈寺，故中和院，賜名勝相，以無量寶、黃金丹砂、琉璃真珠、旃檀衆香，莊嚴佛語及菩薩語，作大寶藏。湧起於海，有大天龍，背負而出，及諸小龍，糾結環繞。諸化菩薩，及護法神，鎮守其門。天魔鬼神，各執其物，以禦不祥。是諸衆寶，及諸佛子，光色聲香，自相磨激，璀璨芳郁，玲瓏宛轉，生出諸相，變化無窮。不假言語，自然顯見，苦空無我，無量妙義。凡見聞者，隨其根性，各有所得。如衆饑人，入於太倉，雖未得食，已有飽意。又如病人，遊於藥市，聞衆藥香，病自衰減。更能取米，作無礙飯，恣食取飽，自然不饑。又能取藥，以療衆病，衆病有盡，而藥無窮，須臾之間，無病可療。以是因緣，度無量衆，時見聞者，皆爭舍施。富者出財，壯者出力，巧者出技，皆舍所愛，及諸結習，而作佛事，求脫煩惱，濁惡苦海。有一居士，其先蜀人，與是比丘，有大因緣。去國流浪，在江淮間，聞是比丘，作是佛事，即欲隨衆，舍所愛習。周視其身，及其室廬，求可捨者，了無一物。如焦穀芽，如石女兒，乃至無有，毫髮可捨。私自念言，我今惟有，無始已來，結習口業，妄言綺語，論說古今，是非成敗。以是業故，所出言語，猶如鍾磬，黼黻文章，悅可耳目。如人善博，日勝日負，自云是巧，不知是業。今捨此業，作寶藏偈。願我今世，作是偈已，盡未來世，永斷諸業，塵緣妄想，及諸理障。一切世間，無取無舍，無憎無愛，無可無不可。時此居士，稽首西望，而說偈言曰：</p>
<p>我遊衆寶山，見山不見寶。巖谷及草木，虎豹諸龍蛇。
  雖知寶所在，欲取不可得。復有求寶者，自言已得寶。
  見寶不見山，亦未得寶故。譬如夢中人，未嘗知是夢。
  既知是夢已，所夢即變滅。見我不見夢，因以我爲覺。
  不知真覺者，覺夢兩無有。我觀大寶藏，如以蜜說甜。
  衆生未諭故，復以甜說蜜。甜蜜更相說，千劫無窮盡。
  自蜜及甘蔗，查梨與橘柚，說甜而得酸，以及鹹辛苦。
  忽然反自味，舌根有甜相，我爾默自知，不煩更相說。
  我今說此偈，於道亦云遠，如眼根自見，是眼非我有。
  當有無耳人，聽此非舌言，於一彈指頃，洗我千劫罪。</p>
<p class="style15">虔州崇慶禪院新經藏記</p>
<p>如來得阿耨多羅三藐三菩提，曰：「以無所得故而得。」舍利弗得阿羅漢道，亦曰：「以無所得故而得。」如來與舍利弗若是同乎？曰：何獨舍利弗，至於百工賤技，承蜩意鉤，履狶畫墁，未有不同者也。夫道之大小，雖至於大菩薩，其視如來，猶若天淵然。及其以無所得故而得，則承蜩意鉤，履狶畫墁，未有不與如來同者也。以吾之所知，推至其所不知，嬰兒生而導之言，稍長而教之書，口必至於忘聲而後能言，手必至於忘筆而後能書，此吾之所知也。口不能忘聲，則語言難於屬文，手不能忘筆，則字畫難於刻雕。及其相忘之至，則形容心術，酬酢萬物之變，忽然而不自知也。自不能者而觀之，其神智妙達，不既超然與如來同乎！故金剛經曰：「一切賢聖，皆以無爲法，而有差別。」以是爲技，則技疑神，以是爲道，則道疑聖。
  古之人與人皆學，而獨至於是，其必有道矣。</p>
<p>吾非學佛者，不知其所自入，獨聞之孔子曰：「詩三百，一言以蔽之，曰思無邪。」夫有思皆邪也，善惡同而無思，則土木也，云何能便有思而無邪，無思而非土木乎！嗚呼，吾老矣，安得數年之暇，託於佛僧之宇，盡發其書，以無所思心會如來意，庶幾於無所得故而得者。謫居惠州，終歲無事，宜若得行其志。而州之僧舍無所謂經藏者，獨榜其所居室曰思無邪齋，而銘之致其志焉。始吾南遷，過虔州，與通守承議郎俞君括游。一日，訪廉泉，入崇慶院，觀寶輪藏。君曰：「是於江南壯麗爲第一，其費二千餘萬，前長老曇秀始作之，幾於成而寂。今長老惟湜嗣成之。奔走二老之間，勸導經營，銖積寸累，十有六年而成者，僧知錫也。子能愍此三士之勞，以一言記之乎？」吾蓋心許之。俞君博學能文，敏於從政而恬於進取。數與吾書，欲棄官相從學道。自虔罷歸，道病卒於廬陵。虔之士民，有巷哭者，吾亦爲出涕。故作此文以遺湜、錫，并論孔子思無邪之意，與吾有志無書之歎，使刻于石，且與俞君結未來之因乎！紹聖二年五月二十七日記</p>
<p class="style15">密州通判廳題名記</p>
<p>始，尚書郎趙君成伯爲眉之丹稜令，邑人至今稱之。余其鄰邑人也，故知之爲詳。君既罷丹稜，而余適還眉，於是始識君。其後余出官於杭，而君亦通守臨淮，同日上謁辭，相見於殿門外，握手相與語。已而見君於臨淮，劇飲大醉於先春亭上而別。及移守膠西，未一年，而君來倅是邦。余性不慎語言，與人無親疏，輒輸寫腑臟，有所不盡，如茹物不下，必吐出乃已。而人或記疏以爲怨咎，以此尤不可與深中而多數者處。君既故人，而簡易疏達，表裏洞然，余固甚樂之。而君又勤於吏職，視官事如家事，余得少休焉。君曰：「吾廳事未有壁記。」乃集前人之姓名，以屬於余。余未暇作也。及爲彭城，君每書來，輒以爲言，且曰：「吾將託子以不朽。」昔羊叔子登峴山，謂從事鄒湛曰：「自有宇宙而有此山，登此遠望，如我與卿者多矣，皆堙滅無聞，使人悲傷。」湛曰：「公之名，當與此山俱傳，若湛輩，乃當如公言耳。」夫使天下至今有鄒湛者，羊叔子之賢也。今余頑鄙自放，而且老矣。然無以自表見於後世，自計且不足，而況能以及子乎！雖然，不可以不一言，使數百年之後，得此文於頹垣廢井之間者，茫然長思而一歎也。</p>
<p class="style15">畫水記</p>
<p>古今畫水，多作平遠細皺，其善者不過能爲波頭起伏。使人至以手捫之，謂有窪隆，以爲至妙矣。然其品格，特與印板水紙爭工拙於毫釐間耳。唐廣明中，處士孫位始出新意，畫奔湍巨浪，與山石曲折，隨物賦形，盡水之變，號稱神逸。其後蜀人黃筌、孫知微，皆得其筆法。始，知微欲於大慈寺壽寧院壁作湖灘水石四堵，營度經歲，終不肯下筆。一日，倉皇入寺，索筆墨甚急，奮袂如風，須臾而成。作輸瀉跳蹙之勢，洶洶欲崩屋也。知微既死，筆法中絕五十餘年。近歲成都人蒲永昇，嗜酒放浪，性與畫會，始作活水，得二孫本意。自黃居寀兄弟、李懷袞之流，皆不及也。王公富人或以勢力使之，永昇輒嘻笑捨去。遇其欲畫，不擇貴賤，頃刻而成。嘗與余臨壽寧院水，作二十四幅，每夏日挂之高堂素壁，即陰風襲人，毛髮爲立。永昇今老矣，畫益難得，而世之識真者亦少。如往時董羽，近日常州戚氏畫水，世或傳寶之。如董、戚之流，可謂死水，未可與永昇同年而語也。</p>
<p class="style15">張龍公祠記</p>
<p>昭靈侯南陽張公諱路斯，隋之初，家於潁上縣仁社村。年十六，中明經科。唐景龍中，爲宣城令，以才能稱。夫人石氏生九子。自宣城罷歸，常釣於焦氏臺之陰。一日，顧見釣處有宮室樓殿，遂入居之。自是夜出旦歸，歸輒體寒而濕。夫人驚問之。曰：「我，龍也。蓼人鄭祥遠者，亦龍也。與我爭此居，明日當戰，使九子助我。領有絳綃者我也，青綃者鄭也。」明日，九子以弓矢射青綃者，中之，怒而去，公亦逐之，所過爲谿谷，以達於淮。而青綃者，投於合肥之西山以死，爲龍穴山。九子皆化爲龍，而石氏葬關洲。公之兄爲馬步使者，子孫散居潁上，其墓皆存焉。事見於唐布衣趙耕之文，而傳於淮潁間父老之口，載於歐陽文忠公之集古錄云。自景龍以來，潁人世祠之於焦氏臺。熙寧中，刺史王敬堯始大其廟。有宋乾德中，蔡州大旱，其刺史司超聞公之靈，築祠於蔡。既雨，翰林學士承旨陶穀爲記其事。蓋自淮南至于陳、蔡、許、汝，皆奔走奉祠。景德中，諫議大夫張秉，奉詔益新潁上祠宇。而熙寧中司封郎中張徽奏乞爵號，詔封公昭靈侯，石氏柔應夫人。廟有穴五，往往見變異，出雲雨，或投器穴中，則見於池。而近歲有得蛻骨於池者，金聲玉質，輕重不常，今藏廟中。元祐六年秋，旱甚，郡守龍圖閣學士左朝奉郎蘇軾，迎致其骨於西湖之行祠，與吏民禱焉，其應如響。乃益治其廟，作碑而銘之。銘曰：</p>
<p>維古至人，冷然乘風。變化往來，不私其躬。道本於仁，仁故能勇。有殺有生，以仁爲終。相彼幻身，何適不通。地行爲人，天飛爲龍。惠於有生，我則從之。淮潁之間，馬生張公。跨歷隋唐，顯於有宋。上帝寵之，先帝封之。昭於一方，萬靈宗之。哀我潁民，處塉而窮。地傾東南，潦水所鍾。忽焉歸壑，千里一空。公居其間，拯溺弔凶。救療疾癘，驅攘螟蟲。開闔抑揚，孰知其功。坎坎擊鼓，巫師老農。斗酒隻雞，四簋其饛。度公之居，貝闕珠宮。揆公之食，瓊醴玉饔。何以稱之，我愧于中。公之所饗，惟誠與恭。誠在愛民，無傷農工。恭不在外，洗濯厥胸。以此事神，神聽則聰。敢有不然，上帝之恫。</p>
<p class="style15">刻秦篆記</p>
<p>秦始皇帝二十六年，初并天下。二十八年，親巡東方海上，登瑯琊臺，觀出日，樂之忘歸，徒黔首三萬家臺下，刻石頌秦德焉。二世元年，復刻詔書其旁。今頌詩亡矣，其從臣姓名僅有存者，而二世詔書具在。自始皇帝二十八年，歲在壬午，至今熙寧九年丙辰，凡千二百九十五年。而蜀人蘇軾來守高密，得舊紙本於民間，比今所見，猶爲完好，知其存者，磨滅無日矣。而廬江文勛，適以事至密。勛好古善篆，得李斯用筆意，乃摹諸石，置之超然臺上。夫秦雖無道，然所立有絕人者。其文字之工，世亦莫及，皆不可廢。後有君子，得以覽觀焉。</p>
<p class="style15">秦太虛題名記</p>
<p class="style7">元豐二年中秋後一日，余自吳興道杭，東還會稽。龍井有辯才大師，以書邀余入山。比出郭，日已夕。航湖至普寧，遇道人參寥，問龍井所遣籃輿，則曰，以不時至去矣。是夕天宇開霽，林間月明，可數毫髮，遂棄舟從參廖杖策並湖而行，出雷峰，度南屏，濯足于惠因澗，入靈石塢，得支徑，上風篁嶺，憩于龍井亭，酌泉據石而飲之。自普寧凡經佛寺十五，皆寂不聞人聲，道傍廬舍，或燈火隱顯，草木深鬱，流水止激悲鳴，殆非人間之境。行二鼓矣，始至壽聖院，謁辯才于潮音堂，明日乃還。高郵秦觀題。</p>
<p>覽太虛題名，皆予昔時游行處。閉目想之，了然可數。始予與辯才別五年，乃自徐州遷于湖。至高郵，見太虛、參寥，遂載與俱。辯才聞予至，欲扁舟相過，以結夏未果。太虛、參寥又相與適越，云秋盡當還。而予倉卒去郡，遂不復見。明年予謫居黃州，辯才、參寥遣人致問，且以題名相示。時去中秋不十日，秋潦方漲，水面千里，月出房、心間，風露浩然。所居去江無十步，獨與兒子邁棹小舟至赤壁，西望武昌山谷，喬木蒼然，雲濤際天，因錄以寄參寥。使以示辯才，有便至高郵，亦可錄以寄太虛也。</p>
<p class="style15">獎諭敕記</p>
<p>敕蘇某。省京東東路安撫使司轉運司奏，昨黃河水至徐州城下，汝親率官吏，驅督兵夫，救護城壁，一城生齒并倉庫廬舍，得免漂沒之害，遂得完固事。河之爲中國患久矣，乃者堤潰東注，衍及徐方，而民人保居，城郭增固，徒得汝以安也。使者屢以言，朕甚嘉之。</p>
<p>熙寧十年七月十七日，河決澶州曹村埽。八月二十一日，水及徐州城下。至九月二十一日，凡二丈八尺九寸，東西北觸山而上，皆清水無復濁流。水高於城中平地有至一丈九寸者，而外小城東南隅，不沉者三版。父老云：「天禧中，嘗築二堤。一自小市門外，絕壕而南，少西，以屬於戲馬臺之麓；一自新墻門外，絕壕而西折，以屬於城下南京門之北。」遂起急夫五千人，與武衛奉化牢城之士，晝夜雜作堤。堤成之明日，水自東南隅入，遇堤而止。水窗六，先水未至，以薪芻爲囊，自城外塞之。水至而後，自城中塞者皆不足恃。城中有故取土大坑十五，皆與外水相應，井有溢者。三方皆積水，無所取土，取於州之南亞父塚之東。自城中附城爲長堤，壯其址，長九百八十四丈，高一丈，闊倍之。公私船數百，以風浪不敢行，分纜城下，以殺河之怒。至十月五日，水漸退，城以全。明年二月，有旨賜錢二千四百一十萬，起夫四千二十三人，又以發常平錢六百三十四萬，米一千八百餘斛，募夫三千二十人，改築外小城。創木岸四，一在天王堂之西，一在彭城樓之下，一在上洪門之西北，一在大城之東南隅。大坑十五皆塞。已而澶州靈平埽成，水不復至。臣某以謂黃河率常五六十年一決，而徐州最處汴泗下流，上下二百餘里皆阻山，水尤深悍難落，不與他郡等。恐久遠，倉卒吏民不復究知，故因上之所賜詔書而記其大略，并刻諸石。若其詳，則藏於有司，謂之熙寧防河錄云。</p>
<p class="style15">潮州修韓文公廟記</p>
<p>匹夫而爲百世師，一言而爲天下法。是皆有以參天地之化，關盛衰之運。其生也有自來，其逝也有所爲矣。故申、呂自嶽降，傅說爲列星，古今所傳，不可誣也。孟子曰：「吾善養吾浩然之氣。」是氣也，寓於尋常之中，而塞乎天地之間。卒然遇之，則王公失其貴，晉、楚失其富，良、平失其智，賁、育失其勇，儀、秦失其辯，是孰使之然哉？其必有不依形而立，不恃力而行，不待生而存，不隨死而亡者矣。故在天爲星辰，在地爲河嶽。幽則爲鬼神，而明則復爲人。此理之常，無足怪者。</p>
<p>自東漢已來，道喪文弊，異端並起，歷唐貞觀、開元之盛，輔以房、杜、姚、宋而不能救。獨韓文公起布衣，談笑而麾之，天下靡然從公，復歸於正，蓋三百年於此矣。文起八代之衰，道濟天下之溺，忠犯人主之怒，而勇奪三軍之帥。豈非參天地，關盛衰，浩然而獨存者乎！蓋嘗論天人之辨，以謂人無所不至，惟天不容偽。智可以欺王公，不可以欺豚魚；力可以得天下，不可以得匹夫匹婦之心。故公之精誠，能開衡山之雲，而不能回憲宗之惑；能馴鱷魚之暴，而不能弭皇甫鏄、李逢吉之謗；能信於南海之民，廟食百世，而不能使其身一日安於朝廷之上。蓋公之所能者，天也。所不能者，人也。</p>
<p>始，潮人未知學，公命進士趙德爲之師。自是潮之人，皆篤於文行，延及齊民，至于今，號稱易治。信乎孔子之言：「君子學道則愛人，小人學道則易使也。」潮人之事公也，飲食必祭，水旱疾疫，凡有求必禱焉。而廟在刺史公堂之後，民以出入爲艱。前守欲請諸朝作新廟，不果。元祐五年，朝散郎王君滌來守是邦，凡所以養士治民者，一以公爲師。民既悅服，則出令曰：「願新公廟者聽。」民驩趨之。卜地於州城之南七里，朞年而廟成。</p>
<p>或曰：「公去國萬里，而謫于潮，不能一歲而歸，沒而有知，其不眷戀于潮也審矣。」軾曰：「不然。公之神在天下者，如水之在地中，無所往而不在也。而潮人獨信之深，思之至，焄蒿悽愴，若或見之。譬如鑿井得泉，而曰水專在是，豈理也哉！」元豐七年，詔封公昌黎伯，故榜曰昌黎伯韓文公之廟。潮人請書其事於石，因作詩以遺之，使歌以祀公。其詞曰：</p>
<p>公昔騎龍白雲鄉，手抉雲漢分天章，天孫爲織雲錦裳。飄然乘風來帝旁，下與濁世掃秕糠，西游咸池略扶桑。草木衣被昭回光，追遂李杜參翱翔，汗流籍湜走且僵，減沒倒景不可望，作書詆佛譏君王，要觀南海窺衡湘。歷舜九疑弔英皇，祝融先驅海若藏，約束蛟鱷如驅羊。鈞天無人帝悲傷，謳吟下招遣巫陽，犦牲雞卜羞我觴。於粲荔丹與蕉黃，公不少留我涕滂，翩然被髮下大荒。</p>
<p class="style15">方丈記</p>
<p>年月日，住持傳法沙門惟謹，重建方丈，上祝天子萬壽，永作神主，斂時五福，敷錫庶民。地獄天宮，同爲淨土，有性無性，齊成佛道。</p>
<p class="style15">野吏亭記</p>
<p>故相陳文惠公建立此亭，榜曰野吏，蓋孔子所謂先進於禮樂者。公在政府，獨眷眷此邦，然庭宇日就圮缺。凡九十七年，太守朝奉郎方侯子容南圭，復完好之。</p>
<p><span class="style15">遺愛亭記</span><span class="style7">代巢元脩</span></p>
<p>何武所至，無赫赫名，去而人思之，此之謂遺愛。夫君子循理而動，理窮而止，應物而作，物去而復，夫何赫赫名之有哉！東海徐君猷，以朝散郎爲黃州，未嘗怒也，而民不犯，未嘗察也，而吏不欺，終日無事，嘯詠而已。每歲之春，與眉陽子瞻游於安國寺，飲酒於竹間亭，擷亭下之茶，烹而食之。公既去郡，寺僧繼連請名。子瞻名之曰遺愛。時穀自蜀來，客於子瞻，因子瞻以見公。公命穀記之。穀愚樸，羈旅人也，何足以知公。採道路之言，質之於子瞻，以爲之記。</p>
<p class="style15">傳神記</p>
<p>傳神之難在目。顧虎頭云：「傳形寫影，都在阿睹中。其次在顴頰。」吾嘗於燈下顧自見頰影，使人就壁模之，不作眉目，見者皆失笑，知其爲吾也。目與顴頰似，餘無不似者。眉與鼻口，可以增減取似也。傳神與相一道，欲得其人之天，法當於眾中陰察之。今乃使人具衣冠坐，注視一物，彼方斂容自持，豈復見其天乎！凡人意思，各有所在，或在眉目，或在鼻口。虎頭云：「頰上加三毛，覺精采殊勝。」則此人意思，蓋在須頰間也。優孟學孫叔敖抵掌談笑，至使人謂死者復生。此豈舉體皆似？亦得其意思所在而已。使畫者悟此理，則人人可以爲顧、陸。吾嘗見僧惟真畫曾魯公，初不甚似。一日往見公，歸而喜甚曰：「吾得之矣。」乃於眉後加三紋，隱約可見，作俛首仰視眉揚而額蹙者，遂大似。南都程懷立，眾稱其能。於傳吾神，大得其全。懷立舉止如諸生，蕭然有意於筆墨之外者也。故以吾所聞助發云。</p>
<p class="style15">熙寧手詔記</p>
<p>楊繪累奏，罷諫職，兼求外補，及乞明加黜責。蓋繪未深究朕意。繪疏跡遠人，立朝寡識，不畏強禦，知無不爲。始一見之，便知其忠直可信，故翌日即擢置言職，知任亦甚篤矣。今日降命，蓋謂難與曾公亮兩立於輕重之間，故當且避之。卿可論朕此意，令早承命，或示朕此劄亦不妨。熙寧元年，故翰林學士楊繪，以知制誥知諫院上疏論故相曾公亮事，先帝直其言，然未欲遽行也，故除公兼侍讀。公力辭不已，乃以手詔賜今龍圖閣學士滕公元發，使以手詔賜公。公卒不受命，而詔遂藏於家。是歲四月，復除公知諫院，以母憂去官。其後二十年，公沒於杭州，喪過京師，其子久冲以手詔相示，且請記之。謹按先帝臨御之初，公與滕公，皆蒙國士之知。凡所以開心見誠相期於度外者，類皆如此。未究其用，爲小人所誣，故困於外十有餘年。先帝謹於用法，故未即起公，然知之未少衰也。使先帝尚在，公豈流落而不用終身者哉？悲夫！</p>
<p class="style15">應夢羅漢記</p>
<p>元豐四年正月二十一日，予將往岐亭。宿於團封，夢一僧破面流血，若有所訴。明日至岐亭，過一廟，中有阿羅漢像，左龍右虎，儀制甚古，而面爲人所壞，顧之惘然，庶幾疇昔所見乎！遂載以歸，完新而龕之，設于安國寺。四月八日，先妣武陽君忌日，飯僧于寺，乃記之。責授黃州團練副使眉山蘇軾記。</p>
<p class="style15">觀妙堂記</p>
<p>不憂道人謂歡喜子曰：「來，我所居室，汝知之乎？沉寂湛然，無有喧爭，嗒然其中，死灰槁木，以異而同。我既名爲觀妙矣，汝其爲我記之。」歡喜子曰：「是室云何而求我？況乎妙事了無可觀，既無可觀，亦無可說。欲求少分可以觀者，如石女兒，世終無有。欲求多分可以說者，如虛空花，究竟非實。不說不觀，了達無礙，超出三界，入智慧門。雖然如是置之，不可執偏，強生分別，以一味語，斷之無疑。譬用筌蹄，以得魚兔，及施燈燭，以照坵坑。獲魚兔矣，筌蹄了忘，知坵坑處，燈燭何施。今此居室，孰爲妙與。蕭然是非，行住坐臥，飲食語默，具足眾妙，無不現前。覽之不有，都之不無，倏知覺知，要妙如此。當持是言，普示來者。入此室時，作如是觀。」</p>
<p class="style15">法雲寺禮拜石記</p>
<p>夫供養之具，最爲佛事先，其法不一。他山之石，平不容垢，橫展如席，願爲一座具之用。晨夕禮佛，以此皈依。當敬禮無所觀時，運心廣博，無所不在，天上人間，以至地下，悉觸智光。聞我佛修道時，芻泥巢頂，霑佛氣分，後皆受報。則禮佛也，其心實重。有德者至，是禮也，願一拜一起，無過父母。乘此願力，不墮三塗。佛力不可盡，石不可盡，願力不可盡。三者既不可盡，二親獲福，生生世世，亦不可盡。今對佛宣白，惟佛實臨之。元祐八年七月中旬，內殿崇班馬惟寬捨。</p>
<p class="style15">醉鄉記</p>
<p>醉鄉去中國，不知其幾千里也。其土曠然無涯，無丘陵阪險；其氣和平一揆，無晦明寒暑；其俗大同，無邑居聚落；其人甚精，無愛憎喜怒。吸風飲露，不食五穀。其寢于于，其行徐徐，鳥獸魚鼈雜居，不知有舟車器械之用。昔者黃帝氏嘗獲遊其都，歸而窅然喪其天下，以爲結繩之政已薄矣。降及堯、舜，作爲千鍾百榼之獻，因姑射神人以假道，蓋至其邊鄙，終身太平。禹、湯立法，禮繁樂雜，數十代與醉鄉隔。其臣羲和，棄甲子而逃，冀臻其鄉，失路而道夭，故天下遂不寧。至乎末孫桀、紂，怒而升其糟丘，階級迂伊，南嚮而望，不見醉鄉。武王氏得志于世，乃命周公旦立酒人氏之職，典司三齊，拓土五千里，僅與醉鄉達焉。三十年刑措不用。下逮幽、厲，迄于秦、漢，中國喪亂，遂與醉鄉絕，而臣下之受道者，往往而至焉。阮嗣宗、陶淵明等數十人並遊醉鄉，沒身不返，死葬其壤，中國以爲酒仙。嗟乎，醉鄉氏之俗，豈古華胥氏之國乎？何其淳寂也如是。予將遊焉，故爲之記。</p>
<p class="style15">睡鄉記</p>
<p>睡鄉之境，蓋與齊州接，而齊州之民無知者。其政甚淳，其俗甚均，其土平夷廣大，無東西南北，其人安恬舒適，無疾痛札癘。昏然不生七情，茫然不交萬事，蕩然不知天地日月。不絲不穀，佚臥而自足，不舟不車，極意而遠遊。冬而絺，夏而纊，不知其有寒暑。得而悲，失而喜，不知其有利害。以謂凡其所目見者皆妄也。昔黃帝聞而樂之，閒居齋，心服形，三月弗獲其治。疲而睡，蓋至其鄉。既寢，厭其國之多事也，召二臣而告之。凡二十有八年，而天下大治，似睡鄉焉。降及堯、舜無爲，世以爲睡鄉之俗也。禹、湯股無胈，脛無毛，剪爪爲牲，以救天災，不暇與睡鄉往來。武王克商還周，日夜不寢，曰吾未定大業。周公夜以繼日，坐以待旦，爲王作禮樂，伐鼓扣鍾，雞人號于右，則睡鄉之邊徼屢警矣。其孫穆王慕黃帝之事，因西方化人而神遊焉。騰虛空，乘雲霧，卒莫覩所謂睡鄉也。至孔子時，有宰予者，亦棄其學而遊焉，不得其塗，大迷謬而返。戰國秦漢之君，悲愁傷生，內窮於長夜之飲，外累於攻戰之具，於是睡鄉始丘墟矣。而蒙漆園吏莊周者，知過之化爲蝴蝶，翩翩其間，蒙人弗覺也。其後山人處士之慕道者，猶往往而至，至則囂然樂而忘歸，從以爲之徒云。嗟夫，予也幼而勤行，長而競時，卒不能至，豈不迂哉？因夫斯人之問津也，故記。</p>
<p class="style15">淮陰侯廟記</p>
<p>應龍之所以爲神者，以其善變化而能屈伸也。夏則天飛，效其靈也，冬則泥蟠，避其害也。當嬴氏刑慘網密，毒流海內，銷鋒鏑，誅豪俊。將軍乃辱身汙節，避世用晦，志在鵲起豹變，食全楚之租，故受饋於漂母。抱王霸之大略，蓄英雄之壯圖，志吞六合，氣蓋萬夫，故忍恥胯下。洎乎山鬼反璧，天亡秦族，遇知己之英主，陳不世之奇策，崛起蜀漢，席捲關輔，戰必勝，攻必剋，掃強楚，滅暴秦，平齊七十城，破趙十二萬。乞食受辱，惡足累大丈夫之功名哉！然使水行未殞，火流猶潛，將軍則與草木同朽，麋鹿俱死，安能持太阿之柄，雲飛龍驤，起徒步而取侯王？噫！自古英偉之士，不遇機會，委身草澤，名湮滅而無稱者，可勝道哉？乃碑而銘之曰：</p>
<p>書軌新邦，英雄舊里。海霧朝翻，山烟暮起。宅臨舊楚，廟枕清淮；枯松折柏，廢井荒臺。我停單車，思人望古，淮陰少年，有目無睹，不知將軍，用之如虎。</p>
<p class="style15">靜常齋記</p>
<p>虛而一，直而正，萬物之生芸芸，此獨漠然而自定，吾其命之曰靜。泛而出，渺而藏，萬物之逝滔滔，此獨且然而不忘，吾其命之曰常。無古無今，無生無死，無終無始，無後無先，無我無人，無能無否，無離無着，無證無修。即是以觀，非愚則癡。舍是以求，非病則狂。昏昏默默，了不可得。混混沌沌，茫不可論。雖有至人，亦不可聞，聞爲真聞，亦不可知，知爲真知。是猶在聞知之域，而不足以髣髴。況緣跡逐響以希其至，不亦難哉！既以是爲吾號，又以是爲吾室，則有名之累，吾何所逃。然亦趨寂之指南，而求道之鞭影乎。</p>
<p class="style15">趙先生舍利記</p>
<p>趙先生棠，本蜀人，孟氏節度使廷隱之後，今屬南海人。仕至幕職，官南海。有潘冕者，陽狂不測，人謂之潘盎。南海俚人謂心風爲盎。盎嘗與京師言法華偈頌往來。言云：「盎，日光佛也。」先生棄官從盎遊，盎以謂盡得我道。盎既隱去，不知其所終，而先生亦坐化。焚其衣，得舍利數升。我與先生之子昶遊，故得此舍利四十八粒。盎與先生異跡極多，張安道作先生墓誌，具載其事。昶今爲大理寺丞，知藤州。元豐三年十一月十五日，以舍利授寶月大師之孫悟清，使持歸本院供養。巴郡蘇軾記。</p>
<p class="style15">北海十二石記</p>
<p>登州下臨大海。目力所及，沙門、鼉磯、車牛、大竹、小竹凡五島。惟沙門最近，兀然焦枯。其餘皆紫翠巉絕，出沒濤中，真神仙所宅也。上生石芝，草木皆奇瑋，多不識名者。又多美石，五采斑斕，或作金色。熙寧己酉歲，李天章爲登守，吳子野往從之游。時解貳卿致政，退居于登，使人入諸島取石，得十二株，皆秀色粲然。適有舶在岸下，將轉海至潮。子野請於解公，盡得十二石以歸，置所居歲寒堂下。近世好事能致石者多矣，未有取北海而置南海者也。元祐八年八月十五日，東坡居士蘇軾記。</p>
<p class="style15">子姑神記</p>
<p>元豐三年正月朔日，予始去京師來黃州。二月朔至郡。至之明年，進士潘丙謂予曰：「異哉，公之始受命，黃人未知也。有神降于州之僑人郭氏之第，與人言如響，且善賦詩，曰，蘇公將至，而吾不及見也。已而公以是日至，而神以是日去。」其明年正月，丙又曰：「神復降于郭氏。」予往觀之，則衣草木爲婦人，而置筯手中，二小童子扶焉，以筯畫字曰：「妾，壽陽人也，姓何氏，名媚，字麗卿。自幼知讀書屬文，爲伶人婦。唐垂拱中，壽陽刺史害妾夫，納妾爲侍妾，而其妻妬悍甚，見殺於廁。妾雖死不敢訴也，而天使見之，爲直其冤，且使有所職于人間。蓋世所謂子姑神者，其類甚眾，然未有如妾之卓然者也。公少留而爲賦詩，且舞以娛公。」詩數十篇，敏捷立成，皆有妙思，雜以嘲笑。問神仙鬼佛變化之理，其荅皆出於人意外。坐客撫掌，作道調梁州，神起舞中節，曲終再拜以請曰：「公文名於天下，何惜方寸之紙，不使世人知有妾乎？」予觀何氏之生，見掠於酷吏，而遇害於悍妻，其怨深矣。而終不指言刺史之姓名，似有禮者。客至逆知其平生，而終不言人之陰私與休咎，可謂知矣。又知好文字而恥無聞於世，皆可賢者。粗爲錄之，荅其意焉。</p>
<p class="style15">天篆記</p>
<p>江淮間俗尚鬼。歲正月，必衣服箕帚爲子姑神，或能數數畫字，黃州郭氏神最異。予去歲作何氏錄以記之。今年黃人汪若谷家，神尤奇。以箸爲口，置筆口中，與人問荅如響。曰：「吾天人也。名全，字德通，姓李氏。以若谷再世爲人，吾是以降焉。」著篆字，筆勢奇妙，而字不可識。曰：「此天篆也。」與予篆三十字，云是天蓬呪。使以隸字釋之，不可。見黃之進士張炳，曰：「久闊無恙。」炳問安所識。荅曰：「子獨不記劉苞乎？吾即苞也。」因道炳昔與苞起居語言狀甚詳。炳大驚，告予曰：「昔嘗識苞京師，青巾布裘，文身而嗜酒，自言齊州人。今不知其所在。豈真天人乎？」或曰：「天人豈肯附箕帚爲子姑神從汪若谷遊哉？」予亦以爲不然。全爲鬼爲仙，固不可知，然未可以其所託之陋疑之也。彼誠有道，視王宮豕牢也。其字雖不可識，而意趣簡古，非虛落間竊食愚鬼所能爲者。昔長陵女子以乳死，見神於先後宛若，民多往祠。其後漢武帝亦祠之，謂之神君，震動天下。若疑其所託，又陋於全矣。世人所見常少，所不見常多，奚必於區區耳目之所及，度量世外事乎？姑藏其書，以待知者。</p>
<h3 id="toc_2">傳</h3>
<p class="style15">僧圓澤傳</p>
<p>洛師惠林寺，故光祿卿李憕居第。祿山陷東都，憕以居守死之。子源，少時以貴游子豪侈善歌，聞於時。及憕死，悲憤自誓，不仕不娶，不食肉，居寺中五十餘年。 
  寺有僧圓澤，富而知音，源與之游，其密，促膝交語竟日，人莫能測。一日，相約游蜀青城峨眉山。源欲自荊州泝峽，澤欲取長安斜谷路。源不可，曰：「吾已絕世事，豈可復道京師哉！」澤默然久之，曰：「行止固不由人。」 
  遂自荊州路，舟次南浦，見婦人錦襠負甖而汲者，澤望而泣曰：「吾不欲由此者，爲是也。」源驚問之。澤曰：「婦人姓王氏，吾當爲之子。孕三歲矣，吾不來，故不得乳。今既見，無可逃者。公當以符呪助我速生。三日浴兒時，願公臨我，以笑爲信。後十三年中秋月夜，杭州天竺寺外，當與公相見。」源悲悔而爲具沐浴易服，至暮，澤亡而婦乳。三日，往視之，兒見源果笑。具以語王氏，出家財葬澤山下。源遂不果行，反寺中，問其徒，則既有治命矣。 
  後十三年，自洛適吳，赴其約，至所約，聞葛洪川畔有牧童扣牛角而歌之。曰：「三生石上舊精魂，賞月吟風不要論。慚愧情人遠相訪，此身雖異性長存。」呼問：「澤公健否？」荅曰：「李公真信士。然俗緣未盡，慎勿相近。惟勤修不墮，乃復相見。」又歌曰：「身前身後事茫茫，欲話因緣恐斷腸。吳越山川尋已遍，却回烟棹上瞿塘。」遂去，不知所之。 
  後二年，李德裕奏源忠臣子，篤孝，拜諫議大夫，不就，竟死寺中，年八十。<span class="style7">此出袁郊所作甘澤謠，以其天竺故事，故書以遺寺僧。舊文煩冗，頗爲刪改。</span></p>
<p class="style15">杜處士傳</p>
<p>杜仲，郁里人也。天資厚朴，而有遠志，聞黃環名，從之游。因陳曰：「願輔子半夏，幸仁憫焉，使得旋復自古揚搉。」環曰：「子言匪實，宜蚤休，少從容，將訶子矣。」仲曰：「人之相仁，雖不百合，亦自然同，況吐新意以前乎？吾聞夫子雌黃冠眾，故求決明於子，今子微銜吾，爲其非儕乎？」曰：「吾如貧者，食無餘糧，獨活久矣。子今屑就，何以充蔚子乎！苟跡子之素狂，若所請亦大激矣。試聞子之志也。」曰：「敢問士何以益智？行何以非廉？先王不留行者何事也？」曰：「此匪子解也。夫得所託者，猶之射干臨於層城也。居非地者，猶之困於蒺藜也。今子宛如易之所謂井渫不食也。非揚淘之，而欲其中空清，是坐恒山而望扶桑耳，勢不可及已。使投垢熟艾以求別當世，則與之無名異矣。某蒙甚，願子白之。」曰：「吾自通微，預知子高良，故謾矜子以短而欲亂子言，子能詳微意，知所激刺，亦無患子矣。雖然，澤蘭必馨，今王明苟起子爲赤車使者，且將封子，子甘從之乎？」曰：「吾大則欲伏神以安息，小者吾殊于衆而已矣。雖登文石摩螭頭不願也。古人有三聘而起松蘿者，迫實用也。余將杜衡門以居之，爲一白頭翁，雖五加皮幣於我，如水萍耳，豈當歸之哉。」環曰：「然。世有陰險以求石斛之祿者，五味子之言可也，雖吾亦續隨子矣。」 
  或斥之曰：「船破須筎，酒成於麴，猶君之錄英才也。彼貪祿角進者，可誚之也。若夫躑躅而還鄉，甘遂意於丁沉，則吾之所謂獨行之民，可使君子懷寶，烏久居此爲哉！」余愛仲善依人，而嘉環能發其心，故錄之爲傳。</p>
<p class="style15">萬石君羅文傳</p>
<p>羅文，歙人也。其上世常隱龍尾山，未嘗出爲世用。自秦棄詩書，不用儒學，漢興，蕭何輩又以刀筆吏取將相，天下靡然效之，爭以刀筆進，雖有奇產，不暇推擇也。以故羅氏未有顯人。及文，資質溫潤，縝密可喜，隱居自晦，有終焉之意。里人石工獵龍尾山，因窟入見，文塊然居其間，熟視之，笑曰：「此所謂邦之彥也，豈得自棄於巖穴耶？」乃相與定交，磨礱成就之，使從諸生學，因得與士大夫遊，見者咸愛重焉。</p>
<p>武帝方向學，喜文翰，得毛頴之後毛純爲中書舍人。純一日奏曰：「臣幸得收錄以備任使。然以臣之愚，不能獨大用。今臣同事，皆小器頑滑，不足以置左右，願得召臣友人羅文以相助。」詔使隨計吏入貢。蒙召見文德殿，上望見，異焉。因玩弄之曰：「卿久居荒土，得被漏泉之澤，涵濡浸漬久矣，不自枯槁也。」上復叩擊之，其音鏗鏗可聽。上喜曰：「古所謂玉質而金聲者，子真是也。」使待詔中書。久之拜舍人。是時墨卿、楮先生，皆以能文得幸，而四人同心，相得歡甚。時人以爲文苑四貴。每有詔命典策，皆四人謀之。其大約雖出於上意，必使文潤色之，然後琢磨以墨卿，謀畫以毛純，成，以受楮先生，使行之四方遠夷，無不達焉。上嘗嘆曰：「是四人者，皆國寶也。」然重厚堅貞，行無瑕玷，自二千石至百石吏，皆無如文者。命尚方以金作室，以蜀文錦爲薦褥賜之。其後於闐進美玉，上使以玉作小屏風賜之，并賜高麗所獻銅瓶爲飲器，親愛日厚，如純輩不敢望也。</p>
<p>上得群才用之，遂內更制度，修律曆，講郊祀，治刑獄，外征伐四夷，詔書符檄禮文之事，皆文等預焉。上思其功，制詔丞相御史曰：「蓋聞議法者常失於太深，論功者常失於太薄，有功而賞不及，雖唐虞不能以相勸。中書舍人羅文，久典書籍，助成文治，厥功茂焉。其以歙之祁門三百戶封文，號萬石君。世世勿絕。</p>
<p>文爲人有廉隅，不可犯，然搏擊非其任，喜與老成知書者遊。常曰：「吾與兒輩處，每慮有玷缺之患。」其自愛如此。以是小人多輕疾之。或讒於上曰：「文性貪墨，無潔白稱。」上曰：「吾用文掌書翰，取其便事耳。雖貪墨，吾固知，不如是亦何以見其才。」自是左右不敢復言。文體有寒疾，每冬月侍書，輒面冰不可運筆，上時賜之酒，然後能書。</p>
<p>元狩中，詔舉賢良方正。淮南王安舉端紫，以對策高第，待詔翰林，超拜尚書僕射，與文並用事。紫雖乏文采，而令色尤可喜，以故常在左右，文浸不用。上幸甘泉，祠河東，巡朔方，紫常扈從，而文留守長安禁中。上還，見文塵垢面目，頗憐之。文因進曰：「陛下用人，誠如汲黯之言，後來者居上耳。」上曰：「吾非不念爾，以爾年老，不能無少圓缺故也。」左右聞之，以爲上意不悅，因不復顧省。文乞骸骨，伏地，上詔使駙馬都尉金磾翼起之。日磾，胡人，初不知書，素惡文所爲，因是擠之殿下，顛仆而卒。上憫之，令宦者瘞於南山下。子堅嗣。堅資性溫潤，文采縝密，不減文，而器局差小，起家爲文林郎，侍書東宮。昭帝立，以舊恩見寵。帝春秋益壯，喜寬大博厚者，顧堅器小，斥不用。堅亦以落落難合於世，自視與瓦礫同。昭帝崩，大將軍霍光以帝平生玩好器用後宮美人置之平陵。堅自以有舊恩，乞守陵，拜陵寢郎。後死葬平陵。自文生時，宗族分散四方，高才奇特者，王公貴人以金帛聘取爲從事舍人，其下亦與巫醫書筭之人遊，皆有益於其業，或因以致富焉。</p>
<p>贊曰：羅氏之先無所見，豈左氏所稱羅國哉？考其國邑，在江漢之間，爲楚所滅，子孫疑有散居黟歙間者。嗚呼，國既破亡，而後世猶以知書見用，至今不絕，人豈可以無學術哉！</p>
<p class="style15">江瑤柱傳</p>
<p>生姓江，名瑤柱，字子美，其先南海人。十四代祖媚川，避合浦之亂，徙家閩越。閩越素多士人，聞媚川之來，甚喜，朝夕相與探討，又從而鐫琢之。媚川深自晦匿，嘗喟然謂其孫子曰：「匹夫懷寶，吾知其罪矣。尚子平何人哉！」遂棄其孥，浪跡泥塗中，潛德不耀，人莫知其所終。媚川生二子，長曰添丁，次曰馬頰。始來鄞江，今爲明州奉化人，瑤柱世孫也。性溫平，外愨而內淳。稍長，去襮類，頎長而白皙，圓直如柱，無絲髮附麗態。父友庖公異之，且曰：「吾閱人多矣。昔人夢資質之美有如玉川者，是兒亦可謂瑤柱矣。」因以名之。生寡欲，然極好滋味合口，不論人是非，人亦甘心焉。獨與峨嵋洞車公、清溪遐丘子、望湖門章舉先生善，出處大略相似，所至一坐盡傾。然三人者，亦自下之，以謂不可及也。生亦自養，名聲動天下，鄉閭尤愛重之。凡歲時節序，冠婚慶賀，合親戚，燕朋友，必延爲上客，一不至，則慊然皆云無江生不樂。生頗厭苦之，間或逃避於寂寞之濱，好事者，雖解衣求之不憚也。至於中朝達官名人遊宦東南者，往往指四明爲善地，亦屢屬意於江生。惟扶風馬太守不甚禮之。生浸不悅，跳身武林，道感溫風，得中乾疾。爲親友強起，置酒高會。座中有合氏子，亦江淮間名士也，輒坐生上。眾口歎美之曰：「聞客名舊矣。蓋鄉曲之譽，不可盡信，韓子所謂面目可憎語言無味者，非客耶？客第歸，人且不愛客而棄之海上，遇逐臭之夫，則客歸矣，尚何與合氏子爭乎！」生不能對，大慚而歸，語其友人曰：「吾棄先祖之戒，不能深藏海上，而薄遊樽俎間，又無馨德，發聞惟腥，宜見擯於合氏子，而府公貶我，固當從吾子遊於水下。茍不得志，雖粉身亦何憾。吾去子矣。」已而果然。其後族人復盛於四明，然聲譽稍減云。</p>
<p>太史公曰：里諺有云：「果蓏失地則不榮，魚龍失水則不神。」物固且然，人亦有之。嗟乎瑤柱，誠美士乎！方其爲席上之珍，風味藹然，雖龍肝鳳髓，有不及者。一旦出非其時而喪其真，眾人且掩鼻而過之，士大夫有識者，亦爲品藻而置之下。士之出處不可不慎也，悲夫！</p>
<p class="style15">黃甘陸吉傳</p>
<p>黃甘、陸吉者，楚之二高士也。黃隱於泥山，陸隱於蕭山。楚王聞其名，遣使召之。陸吉先至，賜爵左庶長，封洞庭君，尊寵在群臣右。久之，黃甘始來，一見拜溫尹平陽侯，班視令尹。吉起隱士，與甘齊名，入朝久，尊貴用事。一旦吉位居上，甘心銜之，群臣皆疑之。會秦遣蘇軫、鍾離意使楚，楚召燕章華臺。群臣皆與甘坐上坐。吉咈然謂之曰：「請與子論事。」甘曰：「唯唯。」吉曰：「齊、楚約西擊秦，吾引兵踰關，身犯霜露，與枳棘最下者同甘苦，率家奴千人，戰季洲之上，拓地至漢南而歸。子功孰與？」甘曰：「不如也。」曰：「神農氏之有天下也，吾剝膚剖肝，怡顏下氣，以固蔕之術獻上，上喜之，命注記官陶弘景狀其方略，以付國史，出爲九江守，宣上德澤，使童兒亦懷之。子才孰與？」甘曰：「不如也。」吉曰：「是二者皆出吾下，而位吾上何也？」甘徐應之曰：「君何見之晚也。每歲太守勸駕乘傳，入金門，上玉堂，與虞荔、申梠、梅福、棗嵩之徒列侍上前，使數子者口呿舌縮，不復上齒牙間。當此之時，屬之於子乎，屬之於我乎？」吉默然良久曰：「屬之於子矣。」甘曰：「此吾之所以居子之上也。」於是群臣皆服。歲終，吉以疾免。更封甘子爲穰侯，吉之子爲下邳侯。穰侯遂廢不顯，下邳以美湯藥，官至陳州治中。</p>
<p>太史公曰：田文論相吳起說，相如回車廉頗屈，姪欲弊衣尹姬悔。甘、吉亦然。傳曰：「女無好醜，入宮見妬，士無賢不肖，入朝見嫉。」此之謂也。雖美惡之相遼，嗜好之不齊，亦焉可勝道哉！</p>
<p class="style15">葉嘉傳</p>
<p>葉嘉，閩人也。其先處上谷。曾祖茂先，養高不仕，好遊名山，至武夷，悅之，遂家焉。嘗曰：「吾植功種德，不爲時採，然遺香後世，吾子孫必盛於中土，當飲其惠矣。」茂先葬郝源，子孫遂爲郝源民。至嘉，少植節操。或勸之業武。曰：「吾當爲天下英武之精，一槍一旗，豈吾事哉！」因而遊見陸先生，先生奇之，爲著其行錄傳於時。方漢帝嗜閱經史時，建安人爲謁者侍上，上讀其行錄而善之，曰：「吾獨不得與此人同時哉！」曰：「臣邑人葉嘉，風味恬淡，清白可愛，頗負其名，有濟世之才，雖羽知猶未詳也。」上驚，敕建安太守召嘉，給傳遣詣京師。郡守始令採訪嘉所在，命賫書示之。嘉未就遣，使臣督促郡守曰：「葉先生方閉門制作，研味經史，志圖挺立，必不屑進，未可促之。」親至山中，爲之勸駕，始行登車。遇相者揖之曰：「先生容質異常，矯然有龍鳳之姿，後當大貴。」</p>
<p>嘉以皂囊上封事，天子見之曰：「吾久飫卿名，但未知其實爾，我其試哉！」因顧謂侍臣曰：「視嘉容貌如鐵，資質剛勁，難以遽用，必槌提頓挫之乃可。」遂以言恐嘉曰：「碪斧在前，鼎鑊在後，將以烹子，子視之如何？」嘉勃然吐氣曰：「臣山藪猥士，幸惟陛下採擇至此，可以利生，雖粉身碎骨，臣不辭也。」上笑，命以名曹處之，又加樞要之務焉。因誡小黃門監之。有頃，報曰：「嘉之所爲，猶若粗疏然。」上曰：「吾知其才，第以獨學未經師耳。嘉爲之屑屑就師，頃刻就事，已精熟矣。」上乃敕御史歐陽高、金紫光祿大夫鄭當時、甘泉侯陳平三人與之同事。歐陽疾嘉初進有寵，曰：「吾屬且爲之下矣。」計欲傾之。會天子御延英，促召四人，歐但熱中而已，當時以足擊嘉，而平亦以口侵陵之。嘉雖見侮，爲之起立，顏色不變。歐陽悔曰：「陛下以葉嘉見託，吾輩亦不可忽之也。」因同見帝，陽稱嘉美而陰以輕浮訿之。嘉亦訴於上。上爲責歐陽，憐嘉，視其顏色，久之曰：「葉嘉真清白之士也。其氣飄然，若浮雲矣。」遂引而宴之。少選間，上鼓舌欣然曰：「始吾見嘉未甚好也，久味其言，令人愛之，朕之精魄，不覺洒然而醒。書曰：『啟乃心，沃朕心。』此之謂也。」於是封嘉鉅合侯，位尚書，曰：「尚書，朕喉舌之任也。」由是寵愛日加。朝廷賓客遇會宴享，未始不推於嘉，上日引對，至于再三。</p>
<p>後因侍宴苑中，上飲踰度，嘉輒苦諫。上不悅，曰：「卿司朕喉舌，而以苦辭逆我，余豈堪哉！」遂唾之，命左右仆于地。嘉正色曰：「陛下必欲甘辭利口然後愛耶！臣雖言苦，久則有效。陛下亦嘗試之，豈不知乎！」上顧左右曰：「始吾言嘉剛勁難用，今果見矣。」因含容之，然亦以是疏嘉。嘉既不得志，退去閩中，既而曰：「吾未如之何也已矣。」上以不見嘉月餘，勞於萬機，神薾思困，頗思嘉。因命召至，喜甚，以手撫嘉曰：「吾渴見卿久矣。」遂恩遇如故。</p>
<p>上方欲南誅兩越，東擊朝鮮，北逐匈奴，西伐大宛，以兵革爲事。而大司農奏計國用不足，上深患之，以問嘉。嘉爲進三策，其一曰：榷天下之利，山海之資，一切籍於縣官。行之一年，財用豐贍，上大悅。兵興有功而還。上利其財，故榷法不罷，管山海之利，自嘉始也。居一年，嘉告老，上曰：「鉅合侯，其忠可謂盡矣。」遂得爵其子。又令郡守擇其宗支之良者，每歲貢焉。嘉子二人，長曰搏，有父風，故以襲爵。次子挺，抱黃白之術，比於搏，其志尤淡泊也。嘗散其資，拯鄉閭之困，人皆德之。故鄉人以春伐鼓，大會山中，求之以爲常。</p>
<p>贊曰：今葉氏散居天下，皆不喜城邑，惟樂山居。氏於閩中者，蓋嘉之苗裔也。天下葉氏雖夥，然風味德馨爲世所貴，皆不及閩。閩之居者又多，而郝源之族爲甲。嘉以布衣遇天子，爵徹侯，位八座，可謂榮矣。然其正色苦諫，竭力許國，不爲身計，蓋有以取之。夫先王用於國有節，取於民有制，至於山林川澤之利，一切與民，嘉爲策以榷之，雖救一時之急，非先王之舉也，君子譏之。或云管山海之利，始於鹽鐵丞孔僅、桑弘羊之謀也，嘉之策未行於時，至唐趙贊，始舉而用之。</p>
<p class="style15">溫陶君傳</p>
<p>石中美，字信美，中牟人也。本姓麥氏，既破，隨母羅氏去其夫而適石氏，因冒其姓。始中美之生也，其父太卜氏以連山筮之，遇師<img alt="師卦" src="../Images/i4001.gif"/>之爻，是謂師之革，<img alt="革卦" src="../Images/i4002.gif"/>曰生乎土，成乎水，而變乎火，坎以輮之，坤以布之，釜以熟之，口以內之，腹以藏之，美在其中，而暢於四支。能者樂之，以爲大腹；不能者傷之，以爲心病。衆所說也，善孰大焉。故因以名字之。中美幼輕躁疏散，與物不合，得其鄉人儲子之意，因使從滏水湯先生游。既熟，遂陶而成之。爲人白晢而長，溫厚柔忍，在諸石中最有名。儲子因秦故，司馬錯、李斯子由、趙高、閻樂，並薦於秦王，得與圃田蔡甲、肥鄉羊奭、內黃韓音子俱召見。是時王方省覽文書，日昃未食，見之甚喜，曰：「卿等向者安在，何相見之晚也。未見君子，惄如調飢。卿等之謂也。」自是皆得進見，充上心腹。賜爵土，更上食，典御旦夕召對，所獻納時或粗疏，上未嘗不盡善也。秦王以嫪毐事，出文信侯而遷太后，怒恚，數日不食。中美賜爵徹侯，食溫、定陶二縣，號溫陶君。中美既被任用，凡有造作，自丞相以下莫不是之。其爲人柔和，有以塞讒人之口故也。他日秦王坐朝，日旰，意有所思，亟召中美，將虛以納之。中美不熟計以進，其說頗剛鯁，志不快之者累日。有博士單軫說上曰：「爲其所傷矣，宜有以下之，即無患。」因進其弟子巳升、元華於上，上意稍平，然自是遂疏中美，不得爲尚食矣。中美曰：「吾爲尚食，日夕自謂不素餐兮者，今吾與羊生輩皆不得進，縱復有用者，將誅辱乎？昔也得充心腹，而今也遽不信，是有不善我之心，雖使時或思我，彼將不盡矣。」遂稱疾，以侯就第。其後子孫生郡郭者，散居四方，自號渾氏、扈氏、索氏、石氏，爲四族云。</p>
<h3 id="toc_3">碑</h3>
<p class="style15">表忠觀碑</p>
<p>熙寧十年十月戊子，資政殿大學士右諫議大夫知杭州軍州事臣抃言：故吳越國王錢氏墳廟，及其父祖妃夫人子孫之墳，在錢塘者二十有六，在臨安者十有一，皆蕪廢不治。父老過之，有流涕者。謹按故武肅王鏐，始以鄉兵，破走黃巢，名聞江淮，復以八都兵討劉漢宏，并越州以奉董昌，而自居於杭。及昌以越叛，則誅昌而并越，盡有浙東西之地。傳其子文穆王元瓘，至其孫忠顯王仁佐，遂破李景兵，取福州，而仁佐之弟忠懿王俶，又大出兵攻景，以迎周世宗之師，其後卒以國入覲。三世四王，與五代相終始。天下大亂，豪傑蜂起。方是時，以數州之地，盜名字者，不可勝數。既覆其族，延及于無辜之民，罔有孓遺。而吳越地方千里，帶甲十萬，鑄山煮海，象犀珠玉之富，甲於天下。然終不失臣節，貢獻相望於道。是以其民至於老死不識兵革，四時嬉遊歌舞之聲相聞，至於今不廢，其有德於斯民甚厚。</p>
<p>皇宋受命，四方僭亂，以次削平。而蜀、江南負其嶮遠，兵至城下，力屈勢窮，然後束手。而河東劉氏，百戰守死，以抗王師，積骸爲城，釃血爲池，竭天下之力，僅乃克之。獨吳越不待告命，封府庫，籍郡縣，請吏於朝，視去其國如去傳舍，其有功於朝廷甚大。昔竇融以河西歸漢，光武詔右扶風修理其父祖墳塋，祠以太牢。今錢氏功德，殆過於融，而未及百年，墳廟不治，行道傷嗟，甚非所以勸獎忠臣，慰荅民心之義也。臣願以龍山廢佛祠曰妙因院者爲觀，使錢氏之孫爲道士曰自然者居之，凡墳廟之在錢塘者，以付自然。其在臨安者，以付其縣之淨土寺僧曰道微，歲各度其徒一人，使世掌之，籍其地之所入，以時修其祠宇，封殖其草木。其不治者，縣令丞察之，甚者易其人。庶幾永終不墜，以稱朝廷待錢氏之意。臣抃昧死以聞。制曰：可。其妙因院改賜名曰表忠觀。銘曰：</p>
<p>天目之山，苕水出焉。龍飛鳳舞，萃于臨安。篤生異人，絕類離群。奮挺大呼，從者如雲。仰天誓江，月星晦蒙。強弩射潮，江海爲東。殺宏誅昌，奄有吳越。金券玉冊，虎符龍節。大城其居，包絡山川。左江右湖，控引島蠻。歲時歸休，以燕父老。曄如神人，玉帶毬馬。四十一年，寅畏小心。厥篚相望，大貝南金。五胡昏亂，罔堪託國，三王相承，以待有德。既獲所歸，弗謀弗咨。先王之志，我維行之。天祚忠孝，世有爵邑。允文允武，子孫千億。帝謂守臣，治其祠墳。毋俾樵牧，愧其後昆。龍山之陽，巋焉新宮。匪私于錢，唯以勸忠。非忠無君，非孝無親。凡百有位，視此刻文。</p>
<p class="style15">宸奎閣碑</p>
<p>皇祐中，有詔廬山僧懷璉住京師十方凈因禪院，召對化成殿，問佛法大意，奏對稱旨，賜號大覺禪師。是時北方之爲佛者，皆留於名相，囿於因果，以故士之聰明超軼者，皆鄙其言，詆爲蠻夷下俚之說。璉獨指其妙與孔、老合者，其言文而真，其行峻而通，固一時士大夫喜從之遊，遇休沐日，璉未盥漱，而戶外之屨滿矣。仁宗皇帝，以天縱之能，不由師傅，自然得道，與璉問荅，親書頌詩以賜之，凡十有七篇。至和中，上書乞歸老山中。上曰：「山即如如體也。將安歸乎？」不許。治平中，再乞，堅甚，英宗皇帝留之不可，賜詔許自便。璉既渡江，少留於金山、西湖，遂歸老於四明之阿育王山廣利寺。四明之人，相與出力建大閣，藏所賜頌詩，榜之曰宸奎。時京師始建寶文閣，詔取其副本藏焉。且命歲度僧一人。璉歸山二十有三年，年八十有三。臣出守杭州，其徒使來告曰：「宸奎閣未有銘。君逮事昭陵，而與吾師遊最舊，其可以辭！」臣謹按古之人君號知佛者，必曰漢明、梁武，其徒蓋常以藉口，而繪其像於壁者。漢明以察爲明，而梁武以弱爲仁。皆緣名失實，去佛遠甚。恭惟仁宗皇帝在位四十二年，未嘗廣度僧尼，崇侈寺廟。干戈斧鑕，未嘗有所私貸。而升遐之日，天下歸仁焉。此所謂得佛心法者，古今一人而已。璉雖以出世法度人，而持律嚴甚。上嘗賜以龍腦鉢盂，璉對使者焚之，曰：「吾法以壞色衣，以瓦鐵食，此鉢非法。」使者歸奏，上嘉嘆久之。銘曰：</p>
<p>巍巍仁皇，體合自然。神耀得道，非有師傳。維道人璉，逍遙自在。禪律並行，不相留礙。於穆頌詩，我既其文。惟佛與佛，乃識其真。咨爾東南，山君海王。時節來朝，以謹其藏。</p>
<h3 id="toc_4">祝文</h3>
<p class="style15">告文宣王文</p>
<p>嗟嗟元王，三代之英。言不鈎用於一君，而爲無窮之遺教；身不寵利於一時，而有不朽之餘榮。嗟嗟元王，以道而嗚。肆筆成書，吐辭爲經。炳然不渝，言若丹青；久而愈盈，聲非雷霆。瞽者可以使剔目以駭視，聵者可以使抉耳以奔驚。奈何轍環天下，卒老于行。載空言於典籍，示後世之儀形。回狂瀾於既倒，支大廈於將傾。揭日月之昭昭，破陰氛之冥冥。嗟乎，一氣之委和，與萬物之至精。或爲淮夷之蠙珠，或爲雲漢之華星。雖光輝之成彩，未離乎散聚以流形。豈若王之道德，愈久而彌明。曄曄而華，涵涵而停。融而在天者，爲雲漢之文章，結而在地者，爲山嶽之元靈；詭然如龍翔鳳躍，純乎玉振而金聲。嗟嗟元王，德博難名。某奉王命，俯臨邊城。畝有滯穗，境無交兵。鳴玉載道，紛枹在庭。有踐籩豆，有豐粢盛。敢用昭薦，饗于克誠。</p>
<p class="style15">告顏子文</p>
<p>志不行於時，而能驅世以歸仁；澤不加于民，而能顯道以終身。德無窮通，古難其人。惟公能之，絕世離倫。富貴不義，視之如雲。飲止一瓢，不憂其貧。受教孔子，門人益親。血食萬世，配享惟神。敢不昭薦，公乎有聞。</p>
<p class="style15">告五嶽文</p>
<p>相天以育物者，五方之帝也。配地以作鎮者，五嶽之神也。天爲真君，地爲真宰。五嶽者，三公之象也。軾叨受朝寄，出守藩土。神不虐罰，民有豐歲。敢用告誠，以謝靈貺。</p>
<p class="style15">秋賽二首</p>
<p> 惟神聰明，爲民依庇。宜秩典祀，欽奉靈祠。況農事之肇興，賴神靈之降宥。一邦蒙惠，已膺風雨之時；百里有嚴，將享秋冬之報。</p>
<p>惟神光昭祀典，幽贊化功。享廟食以惟嚴，垂介福而無爽。屬茲豐歲，爰舉舊規。式陳蠲潔之儀，冀報有年之慶。</p>
<p class="style15">杭州禱觀音祈晴文</p>
<p>三吳之災，連歲不稔。尚賴朝廷之澤，大分倉廩之陳。乃眷疲羸，僅免流殍。今者淫雨彌月，秋成半空。永惟嗣歲之憂，將有流離之懼。我大菩薩，行平等慈。覩此眾生，皆同赤子。反雨暘於指顧，化豐歉於斯須。雖某等不德而召災，念斯民無辜而可憫。願興慈率，一拯含生。</p>
<p class="style15">謝觀音晴文</p>
<p>民無常心，固何知於帝力；天作淫雨，當有感於佛慈。慧光照臨，陰沴消復。拯農工於溝壑，寬吏責於簡書。某等共衘不報之恩，願頌難名之德。恭馳梵宇，少薦微誠。</p>
<p class="style15">祈晴文</p>
<p>常平之政，覩歲惡美。操其贏虛，以馭農末。秋穀未登，已食其陳。嗣歲之虞，當斂其新。迨茲秋暘，載穫載舂。陰雨害之，穡人罔功。我發庫泉，以實高廩。盍勑雨官，遄止其霪。既暵我場，萬杵皆作。待此坻京，援我溝壑。不顯大神，雨霽在予。匪民焉依，其忍弗圖。</p>
<p class="style15">謝晴文</p>
<p>天作淫雨，害于粢盛。蒙神之休，猶得中蒸。薄奠匪報，式昭厥誠。</p>
<p class="style15">祈雨文</p>
<p>六月不雨，乃時之常。或霖或霪，於稼則傷。稼將有秋，民飢所望。某也不德，守此一方。罪在守臣，無俾民殃。人不能神，易雨而暘。神其聽之，庶乎降康。</p>
<p class="style15">謝雨文</p>
<p>竊以農事告成，旱魃爲沴。浸罹焦爍之害，遂稽收刈之勤。自非降靈，大庇群俗。以下膏澤之賜，庶有豐盈之期。實神助之使然，豈愚誠之能致。是用特臨神宇，再款睟容。輒傾涓潔之誠，仰荅靈威之佑。</p>
<p class="style15">祈雪霧豬泉文</p>
<p>噫嘻我民，何辜于天，不水則旱，于今二年。天未悔禍，百日不雨。雪不斂塵，麥不蓋土。天子命我，禱于山川。側聞此山，神龍之淵。躬拜稽首，敢丐一勺。得雪盈尺，牲酒是酢。</p>
<p class="style15">祈雪文</p>
<p>水旱輒求，惟吏之羞。有求不倦，惟神之休。乙卯之雪，膚寸而已。如燔輿薪，救以勺水。嘉肴旨酒，既謝且祈。願終其賜，盈尺爲期。</p>
<p class="style15">祭勾芒神文</p>
<p>夫帝出乎震，神實輔之。茲日立春，農事之始。將平秩於東作，先恭授於人時。乃出土牛，以示早晚。惟神其佑之。春律既應，農事將作。爰出土牛，以爲耕候。維爾有神，實左右之。雨暘以時，螟螣不作。以克有年，敢忘其報。</p>
<p class="style15">佛陀波利文</p>
<p>積雪始消，陰沴再作。小民無辜，弊于飢寒。草木昆蟲，悉罹其虐。並走群望，祈而未報。意雨霽有數，非神得專。惟我大士，含法分無。爲不入塵數。願以大解脫力，作不可思議事。愍此無生，豁然開明。盡二月晦，雨雪不作。大拯羸餓，以發信根。此大布施，實無限量。惟大士念之。</p>
<p class="style15">祭常山神文</p>
<p>吏實不德，無以導迎順氣。消復災沴，惟神之求。神亦閔其不才，而嘉其勤。凡有告請，靡所不答。乃者有謁乎神，即退之三日，時雨周洽，去城百里而近，蝗獨不生。凡我吏民，孰不歸德于神。然而一雨之後，彌月不繼。百里之外，蝝生如初。豈神能變應於前，不能應於後，能卹其近，不能卹其遠？蓋吏不稱職，政刑失中，戾于民心，以不能終神之賜。而我州之民，比歲飢殍，凋殘之餘，不復堪命。若又不熟，則流離之禍，其莫知所止矣。神之聰明，其忍以吏不稱職之所致而不卒救之歟？今夏麥垂登，而秋穀將槁，若時賜霈澤，驅攘蟲災，以完我西成之資，歲秋九月，當與吏民復走廟下。</p>
<p class="style15">祭泗州塔文</p>
<p>淮南東西，連歲不稔。士農皆病，公私並竭。重以浙右大荒，無所仰食。望此夏苗，以日爲歲。大麥已秀，小麥初孕。時雨不至，垂將焦枯。豐凶之決，近在旬日。某移牧廣陵，所部十郡，民窮爲盜，吏職所憂，才短德薄，救之無術。伏願大聖普照王，以解脫力，行平等慈，噫欠風雷，咳唾雨澤，救焚拯溺。不待崇朝，敬瀝肝膽，尚矜聽之。　　某上承府檄。旁採民言，供奉安輿，願登法座。伏願江海貢潤，龍天會朝，布爲三日之霖，適副一邦之望。</p>
<p class="style15">禱龍水文</p>
<p>雲布多峰，日有焚空之勢；雨無破塊，人懷暍虐之憂。雖屢叩於明靈，終未懷於通感，府主舍人，存心爲國，俯念輿民。燃香靄以禱祈，對龍湫而懇望。伏願明靈敷感，使雨澤以旁滋；聖化荐臻，致田疇之益濟。</p>
<p class="style15">祈晴文</p>
<p>均糴之法，著于甲令。視歲豐凶，以馭重輕。歲且中熟，雨則害之。如此失時，公私交病。神食此土，民命系焉。無俾歉荒，以作神羞。</p>
<h3 id="toc_5">墓誌銘</h3>
<p class="style15">李太師墓誌</p>
<p>李氏之先，世有德人。使皆好學，忠信而文。則其成材，五季得之。崎嶇兵間，亦何所爲。世養于蒙，以待承平。允文太師，發跡于經。人知誦之，公蹈用之。其言皆經，其行中之。仁致麟鳳，自不覆巢。使公逢時，鳳鳴其郊。公爲獄官，遇囚如子。視囚出入，如己生死。以德報怨，世有或然。任其不叛，仁人所難。是心惟微，實聞于帝。無疆之休，以來本世。篤生三子，其幼益隆。如誼、仲舒，烏陽是逢。始葬于魏，物不稱德。河流墓改，禭以冕服。公之令聞，追配太丘。子孫公卿，有進無羞。安安之原，太行之麓。有或兆之，匪筮匪卜。</p>
<p class="style15">朱亥墓誌</p>
<p>崔嵬高丘，其下爲誰？惟魏烈士，朱亥是依。時惟布衣，不震不驚。晉鄙在師，孔嚴不孤。進承其頤，視如豚猳。昔其在屠，誰養其威？鼓刀市人，誰者畏之？世之勇夫，殺人如蒿。及其所難，或失其刀。惟是貧賤，無以自豪。是謂真勇。士之布衣，其亦在養。有或不養，臨事而恐。惟是屠者，其養可取。</p>
<p><span class="style15">劉夫人墓誌銘</span><span class="style7">代韓持國作</span></p>
<p> 夫人姓劉氏，開封人。曾大父處士諱巖，大父大理寺丞諱惟吉，考贈右金吾衞將軍諱逵。夫人年十七，歸于武功蘇才翁。翁諱舜元，參知政事諱易簡之孫，贈工部侍郎諱耆之子也。少與弟子美、聖闢皆有盛名。蘇氏既大家，而姑王夫人太尉文正公之息女也，嚴重有識，素賢其子，自爲擇婦，甚難之，久乃得夫人。夫人事其姑，能委曲順其意。嘗侍疾，不解衣累月。凡姑所欲，不求而獲；所不欲，無一至前者。既愈，謂家人曰：「微是婦，吾不起矣。」命諸女拜之而弗答也。子美、聖闢皆早世，夫人待二姒，撫諸孤，恩禮甚厚。子美，正獻杜公婿也。杜公聞而賢之，曰：「可以爲女師。」夫人既老，二子涓、澥更守壽春。已而涓守襄陽，澥復按本道刑獄，夫人皆就養焉。及涓徙平陽，道京師，子注爲尚書郎，拜覲門外，士大夫榮之。涓侍夫人至管城，以疾不起，注逆以歸京師。夫人悼涓不已，後涓四十五日，元豐八年十月五日，以疾卒于私第，享年八十一。</p>
<p> 夫人孝友慈儉，薄於奉身，而厚於施人；嚴於教子，而寬於御下。姻族中有悍妒者見之，輒慚而化。性不蓄財，浣衣菲食，以終其身。涓自蜀還，以重錦二十兩以獻夫人。夫人喜曰：「可以適吾意之所欲與者。」命刀尺以親疏散之，一日而盡。好誦佛書，受五戒，預爲送終具甚備。至疾革，怡然不亂。</p>
<p> 始封隆德縣君，後爲彭城縣太君，改仁壽縣太君。才翁既顯於世矣，而位不充其志，仕至尚書郎，贈光祿大夫。而子男七人，皆以才顯。涓，朝奉大夫知潞州；澥，朝請郎，京西提點刑獄；注，朝散郎，尚書司勳郎中；洞，右贊善大夫，將作監丞。洪、洎、汶，皆舉進士。女二人，長適進士虞大蒙，次適承議郎郭逢原。孫男十三人：之顏，無爲軍判官；之閔，早卒；之冉，汝州梁縣尉；之孟、之偃、之友、之恂、之悌、之邵、之楊、之南、之烈、之點。孫女十三人。曾孫男七人，開、憲、潔、商、若、赤、丑。曾孫女五人。澥將以元豐八年十二月二十四日，葬夫人於潤州丹徒縣五老山下才翁之塋，使求乞銘。才翁於予爲從母子，而予娶於蘇氏，故知夫人爲詳。銘曰：</p>
<p>孝友慈儉，行爲女師。篤於教也，輕財樂施。屬纊不亂，幾於道也。壽考康寧，子孫多賢。不虛報也，我銘孔約。無有愧辭，以信告也。</p>
<p class="style15">朝雲墓誌銘</p>
<p>東坡先生侍妾曰朝雲，字子霞，姓王氏，錢塘人。敏而好義，事先生二十有三年，忠敬若一。紹聖三年七月壬辰，卒于惠州，年三十四。八月庚申，葬之豐湖之上棲禪山寺之東南。生子遯，未朞而夭。蓋常從比丘尼義沖學佛法，亦粗識大意。且死，誦金剛經四句偈以絕。銘曰：</p>
<p>浮屠是瞻，伽藍是依。如汝宿心，惟佛之歸。</p>
<h3 id="toc_6">偈</h3>
<p class="style15">十二時中偈</p>
<p>十二時中，常切覺察，遮箇是什麼。十二月二十日，自泗守席上迴，忽然夢得箇消息。乃作偈曰：百滾油鐺裏，恣把心肝煠。遮箇在其中，不寒亦不熱。似則似，是則未。似不唯遮箇不寒熱，那箇也不寒熱，出甚叫做遮箇那箇。</p>
<p class="style15">無相庵偈</p>
<p>出庵見庵，入庵見圓。問此圓相，何所因起。非土非木，亦非虛空。求此圓相，了不可得。乃至無有，無有亦無。是中有相，名大圓覺。是佛心也，是諸魔種。</p>
<p class="style15">送海印禪師偈</p>
<p>海印禪師紀公，將赴峨眉，往別太子少保趙公於三衢。公以三詩贈行，復枉道過某於齊安，亦求一偈。公以元臣大老功成而歸，某以非才竊祿得罪而去。禪師道眼，了無分別。乃知法界海惠，照了萬殊，大小縱橫，不相留礙。直從巴峽逢僧宴，道到東坡別紀公。當時半破峨眉月，還在平羌江水中。請以此偈附于三詩之末。</p>
<p class="style15">南屏激水偈</p>
<p>水激之高，如所從來。屈伸相報，報盡而止。止不先平，於以觀法。</p>
<p class="style15">觀藏真畫布袋和尚像偈</p>
<p>柱杖指天，布袋著地。掉却數珠，好一覺睡。</p>
<p class="style15">木峰偈</p>
<p>元豐七年臘月朔日，東坡居士過臨淮，謁普照王塔，過襄師房，觀所藏佛骨舍利，舍山木一峰供養。乃說偈曰：枵然無根，生意永斷。劫火洞然，爲君作炭。</p>
<p><span class="style15">寒熱偈</span></p>
<p>今歲大熱，八十餘日，物我同病，是熱非虛。方其熱時，謂不復涼。及其既涼，熱復安在。凡此寒熱，更相顯見。熱既無有，涼從何立。令我又復，認此爲涼。後日更涼，此還是熱。畢竟寒熱，爲無爲有。如此分別，皆是眾生。客塵浮想，以此爲達。無有是處，使謂爲迷。則又不可，如火燒木。從木成炭，從炭成灰。爲灰不已，了無一物。當以此偈，更問子由。僕在黃州戲書，爲江夏李樂道持去。後七年，復相見京師，出此書，茫然如夢中語也。元祐戊辰六年三月三日。</p>
<p class="style15">佛心鑑偈</p>
<p>軾第三子過，蓄烏銅鑑，圜徑數寸，光明洞澈。元豐八年十一月二日，游登州延洪禪院，院僧文泰方造釋迦文像，乃舍爲佛心鑑，且說偈云：
  鑑中面像熱時炎，無我無造無受者。心花發明照十方，還度如是常沙眾。眉山蘇軾元祐元年三月一日立石。</p>
<p class="style15">戲答佛印偈</p>
<p>百千燈作一燈光，盡是恆沙妙法王。是故東坡不敢惜，借君四大作禪床。</p>
<p class="style15">養生偈</p>
<p>閑邪存誠，練氣養精。一存一明，一練一清。清明乃極，丹元乃生。坎離乃交，梨棗乃成。中夜危坐，服此四藥。一藥一至，到極則處。幾費千息，閑之廓然，存之卓然，養之鬱然，練之赫然。守之以一，成之以久。功在一日，何遲之有。易曰：「閑邪存其誠。」詳味此字，知邪中有誠，無非邪者，閑亦邪也。至於無所閑，乃見其誠者，幻滅滅故，非幻不滅。</p>
<p class="style15">送僧應託偈</p>
<p>蘇壽明、巢穀、僧應託與東坡居士，皆眉人也。會於黃崗。將之廬山，作偈送之。一般口眼，兩般腸肚。認取鄉人，聞早歸去。</p>
<p class="style15">王晉卿前生圖偈</p>
<p>王晉卿得破墨三昧，又嘗聞祖師第一義，故畫邢和璞、房次律論前生圖，以寄其高趣。東坡居士既作破琴詩，記夢異矣，復說偈曰。前夢後夢真是一，此幻彼幻非有二。正好長松水石間，更憶前身後身事。</p>
<h3 id="toc_7">箴</h3>
<p class="style15">東交門箴</p>
<p>漢武帝爲竇太主置酒宣室，使謁者引納董偃。東方朔以謂有斬罪三，安得入宣室。上爲更置酒北宮而引偃，從東司馬門而前，更無譏焉。作東交門箴： </p>
<p> 上所好惡，民實趨之。風俗厚薄，君實驅之。道之以正，民俗罔中。唱之以淫，實煩有從。帝于館陶，在齊文姜。矧董外人，干國亂常。既不能戮，反以爲好。予飲予燕，宣室是傲。偉彼臣朔，辟戟趨陛。鬻拳是效，剛而有禮。改館徹饌，北宮東門。雖曰從諫，東交實存。維藩維戚，禮法遂恣。延及齊民，惟上所使。昔在季孫，賞盜以邑。魯遂多盜，而罔敢詰。矧茲王宮，姦人是納。昭示來世，有慙斯闔。蕢也揚觶，杜舉得名。殿檻勿輯，直臣是旌。人孰無過，過而勿貳。宣室東交，實同而名異耳。</p>
</div>

<!-- end .main --></div>
<!-- end #main --></div>

</div>


</body></html>