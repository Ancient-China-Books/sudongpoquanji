<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_2">東坡前集-卷十</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="poem">
<h5>東坡前集</h5>　　　<span class="style9">卷十</span>
<hr/>
<h3 id="toc_1">詩七十七首</h3>
<p class="style15">      九日黃樓作</p>
<p>去年重陽不可說。南城夜半千漚發。<br/>
      水穿城下作雷鳴。泥滿城頭飛雨滑。<br/>
      黃花白酒無人問。日暮歸來洗鞾韈。<br/>
      豈知還復有今年。把琖對花容一呷。<br/>
      莫嫌酒薄紅粉陋。終勝泥中千柄鍤。<br/>
      黃樓新成壁未乾。青河已落霜初殺。<br/>
      朝來白露如細雨。南山不見千尋剎。<br/>
      樓前便作海茫茫。樓下空聞㯭鴉軋。<br/>
      薄寒中人老可畏。熱酒澆腸氣先壓。<br/>
      煙消日出見漁村。遠水鱗鱗山齾齾。<br/>
      詩人猛士雜龍虎。<span class="style7">坐客三十餘人多知名之士。</span>楚舞吳歌亂鵝鴨。<br/>
      一杯相屬君勿詞。此境何殊泛清霅。</p>
<p class="style15">      太虛以黃樓賦見寄作詩為謝</p>
<p>我在黃樓上。欲作黃樓詩。忽得故人書。中有黃樓詞。<br/>
      黃樓高十丈。下建五丈旗。楚山以為城。泗水以為池。<br/>
      我詩無傑句。萬景驕莫隨。夫子獨何妙。雨雹散雷椎。<br/>
      雄詞雜今古。中有屈宋姿。南山多磬石。清滑如流脂。<br/>
      朱蠟為摹刻。細妙分毫釐。佳處未易識。當有來者知。</p>
<p class="style15">      九日次韻王鞏</p>
<p>我醉欲眠君罷休。已教從事到青州。<br/>
      鬢霜饒我三千丈。詩律輸君一百籌。<br/>
      聞道郎君閉東閣。且容老子上南樓。<br/>
      相逢不用忙歸去。明日黃花蝶也愁。</p>
<p class="style15">      送頓起</p>
<p>客路相逢難。為樂常不足。臨行挽衫袖。更賞折殘菊。<br/>
      佳人亦何念。淒斷陽關曲。酒闌不忍去。共接一寸燭。<br/>
      留君終無窮。歸駕不免促。岱宗已在眼。一往繼前躅。<br/>
      天門四十里。夜看扶桑浴。回頭望彭城。大海浮一粟。<br/>
      故人在其下。塵土相豗蹴。惟有黃樓詩。千古配淇澳。<br/>
<span class="style7">頓有詩。記黃樓本末。</span></p>
<p><span class="style15">送孫勉</span></p>
<p>昔年罷東武。曾過北海縣。白河翻雪浪。黃土如烝麵。<br/>
      桑麻冠東方。一熟天下賤。是時累飢饉。常苦盜賊變。<br/>
      每憐追胥官。野宿風裂面。君為淮南秀。文采照金殿。<br/>
<span class="style7">君嘗考中進士第一人。</span><br/>
      胡為事奔走。投筆腰羽箭。更被髯將軍。豪篇來督戰。<br/>
<span class="style7">其兄莘老。以詩寄之。皆言戰事。</span><br/>
      親程三郡士。玉石不能衒。欲知君得人。失者亦稱善。<br/>
      君才無不可。要欲經百鍊。吾詩堪咀嚼。聊送別酒嚥。</p>
<p><span class="style15">李思訓畫長江絕島圖</span></p>
<p>山蒼蒼。江茫茫。大孤小孤江中央。<br/>
      崖崩路絕猿鳥去。惟有喬木攙天長。<br/>
      客舟何處來。棹歌中流聲抑揚。<br/>
      沙平風軟望不到。孤山久與船低昂。<br/>
      峨峨兩煙鬟。曉鏡開新粧。<br/>
      舟中賈客莫漫狂。小孤前年嫁彭郎。</p>
<p><span class="style15">次韻荅王鞏</span></p>
<p>我有方外客。顏如瓊之英。十年塵土窟。一寸冰雪清。<br/>
      朅來從我游。坦率見真情。顧我無足戀。戀此山水清。<br/>
      新詩如彈丸。脫手不蹔停。昨日放魚回。衣巾滿浮萍。<br/>
      今日扁舟去。白酒載烏程。山頭見月出。江路聞鼉鳴。<br/>
      莫作孺子歌。滄浪濯吾纓。吾詩自堪唱。相子棹歌聲。</p>
<p><span class="style15">張安道見示近詩</span></p>
<p>人物一衰謝。微言難重尋。殷勤永嘉末。復聞正始音。<br/>
      清談未足多。感時意殊深。少年有奇志。欲和南風琴。<br/>
      荒林蜩蚻亂。廢沼蛙蟈滛。遂欲掩兩耳。臨文但噫瘖。<br/>
      蕭然王郎子。來自緱山陰。<span class="style7">其婿王鞏攜來。</span>云見浮丘伯。吹簫明月岑。<br/>
      遺聲落淮泗。蛟鼉為悲吟。願公正王度。祈招繼愔愔。</p>
<p><span class="style15">次韻王鞏顏復同泛舟</span></p>
<p>沈郎清瘦不勝衣。邊老便便帶十圍。<br/>
      躞蹀身輕山上走。讙呼舩重醉中歸。<br/>
      舞腰似雪金釵落。談辯如雲玉麈麾。<br/>
      憶在錢塘正如此。回頭四十二年非。</p>
<p><span class="style15">次韻張十七九日贈子由</span></p>
<p>千戈萬槊擁笓籬。九日清樽豈復持。<span class="style7">是日南都敕使按兵。</span><br/>
      官事無窮何日了。菊花有信不吾欺。<br/>
      逍遙瓊館真堪羨。取次塵纓未可縻。<br/>
      迨此暇時須痛飲。他年長劍拄君頤。</p>
<p><span class="style15">次韻王鞏獨眠</span></p>
<p>居士身心如槁木。旅館孤眠體生粟。<br/>
      誰能相思琢白玉。服藥千朝償一宿。<br/>
      天寒日短銀燈續。欲往從之車脫軸。<br/>
      何人吹斷參差竹。泗水茫茫鴨頭綠。</p>
<p><span class="style15">次韻王鞏留別</span></p>
<p>去國已八年。故人今有誰。當時交游內。未數蔡克兒。<br/>
      豈無知我者。好爵半已縻。爭為東閣吏。不顧北山移。<br/>
      公子表獨立。與世頗異馳。不詞千里遠。成此一段奇。<br/>
      蛾眉亦可憐。無奈思餅師。無人伴客寢。惟有支牀龜。<br/>
      君歸與何人。文字相娛嬉。持此調張子。一笑當脫頤。</p>
<p><span class="style15">登雲龍山</span></p>
<p>醉中走上黃茆崗。滿崗亂石如羣羊。<br/>
      崗頭醉倒石作牀。仰看白雲天茫茫。<br/>
      歌聲落谷秋風長。路人舉首東南望。拍手大笑使君狂。</p>
<p><span class="style15">次韻僧潛見贈</span></p>
<p>道人胸中水鏡清。萬象起滅無逃形。<br/>
      獨依古寺種秋菊。要伴騷人飡落英。<br/>
      人間底處有南北。紛紛鴻雁何曾冥。<br/>
      閉門坐穴一禪榻。頭上歲月空崢嶸。<br/>
      今年偶出為求法。欲與慧劍加礱硎。<br/>
      雲衲新磨山水出。霜髭不翦兒童驚。<br/>
      公侯欲識不可得。故知倚市無傾城。<br/>
      秋風吹夢過淮水。想見橘柚垂空庭。<br/>
      故人各在天一角。相望落落如晨星。<br/>
      彭城老守何足顧。棗林桑野相邀迎。<br/>
      千山不憚荒店遠。兩腳欲趁飛猱輕。<br/>
      多生綺語磨不盡。尚有宛轉詩人情。<br/>
      猿吟鶴唳本無意。不知下有行人行。<br/>
      空堦夜雨自清絕。誰使掩抑啼孤惸。<br/>
      我欲仙山掇瑤草。傾筐坐歎何時盈。<br/>
      簿書鞭朴書填委。煮茗燒栗宜宵征。<br/>
      乞取摩尼照濁水。共看落月金盆傾。</p>
<p><span class="style15">次韻潛師放魚</span></p>
<p>法師說法臨泗水。無數天花隨麈尾。<br/>
      勸將淨業種西方。莫待夢中呼起起。<br/>
      哀哉若魚竟坐口。遠愧知幾穆生醴。<br/>
      況逢孟簡對盧仝。不怕校人欺子產。<br/>
      疲民尚作魚尾赤。數罟未除吾顙泚。<br/>
      法師自有衣中珠。不用辛苦沙泥底。</p>
<p><span class="style15">與舒教授張山人參寥師同遊戲馬臺書西軒壁兼簡顏長道二首</span></p>
<p>古寺長廊院院行。此軒偏慰旅人情。<br/>
      楚山西斷如迎客。汴水南來故遶城。<br/>
      路失玉鈎芳草合。林亡白鶴古泉清。<br/>
      淡游何以娛庠老。坐聽郊原琢磬聲。</p>
<p>竹杖芒鞋取次行。下臨官道見人情。<br/>
      天寒菽粟猶栖畝。日莫牛羊自入城。<br/>
      沽酒獨教陶令醉。題詩誰似皎公清。<br/>
      更尋陋巷顏夫子。乞取微言繼此聲。</p>
<p><span class="style15">滕縣時同年西園</span></p>
<p>人皆種榆柳。坐待十畝陰。我獨種松柏。守此一寸心。<br/>
      君看閭里間。盛衰日駸駸。種木不種德。聚散如飛禽。<br/>
      老時吾不識。用意一何深。知人得數士。重義忘千金。<br/>
      西園手所開。珍木來千岑。養此霜雪根。遲彼鸞鳳吟。<br/>
      池塘得流水。龜魚自浮沈。幽桂日夜長。白花亂青衿。<br/>
      豈獨富草木。子孫已成林。拱把不知數。會當出千尋。<br/>
      樊侯種梓漆。壽張富華簪。我作西園詩。以為里人箴。</p>
<p><span class="style15">次韻王廷老和張十七九日見寄</span></p>
<p>霜葉投空雀啅籬。上樓筋力強扶持。<br/>
      對花把酒未甘老。膏面染須聊自欺。<br/>
      無事亦知君好飲。多才終恐世相縻。<br/>
      請看平日銜杯口。會有金椎為控頤。</p>
<p><span class="style15">次韻參寥師寄秦太虛三絕句，時秦君舉進士不得</span></p>
<p>秦郎文字固超然。漢武憑虛意欲仙。<br/>
      底事秋來不得解。定中試與問諸天。</p>
<p>一尾追風抹萬蹄。崑崙玄圃謂朝濟。<br/>
      回看世上無伯樂。却道鹽車勝月題。</p>
<p>得喪秋毫久已冥。不須聞此氣崢嶸。<br/>
      何妨却伴參寥子。無數新詩咳唾成。</p>
<p><span class="style15">與參寥師行園中得黃耳蕈</span></p>
<p>遣化何時取衆香。法筵齋鉢久淒涼。<br/>
      寒蔬病甲誰能採。落葉空畦半已荒。<br/>
      老楮忽生黃耳菌。故人兼致白牙薑。<br/>
      蕭然放筯東南去。又入春山筍蕨鄉。</p>
<p><span class="style15">百步洪二首</span><span class="style7">并敘</span></p>
<p class="style7">王定國訪余於彭城。一日棹小舟與顏長道攜盼英卿三子游泗水。北上聖女山。南下百步洪。吹笛飲酒。乘月而歸。余時以事不得往。夜著羽衣佇立於黃樓上。相視而笑。以為李太白死。世間無此樂。三百餘年矣。定國既去。逾月。復與參寥師放舟洪下。追懷曩游。已為陳跡。喟然而歎。故作二詩。一以遺參寥。一以寄定國。且示顏長道舒堯文邀同賦云。</p>
<p>長洪斗落生跳波。輕舟南下如投梭。<br/>
      水師絕叫鳥雁起。亂石一線爭磋磨。<br/>
      有如兎走鷹隼落。駿馬下注千丈坡。<br/>
      斷絃離柱箭脫手。飛電過隙珠翻荷。<br/>
      四山眩轉風掠耳。但見流沫生千渦。<br/>
      嶮中得樂雖一快。何異水伯夸秋河。<br/>
      我生乘化日夜逝。坐覺一念逾新羅。<br/>
      紛紛爭奪醉夢裏。豈信荊棘埋銅駝。<br/>
      覺來俯仰失千劫。回視此水殊委蛇。<br/>
      君看岸邊蒼石上。古來篙眼如蜂窠。<br/>
      但應此心無所住。造物雖駃如余何。<br/>
      回船上馬各歸去。多言嘵嘵師所呵。</p>
<p>佳人未肯回秋波。幼輿欲語防飛梭。<br/>
      輕舟弄水買一笑。醉中蕩槳肩相磨。<br/>
      不似長安閭里俠。貂裘夜走燕脂坡。<br/>
      獨將詩句擬鮑謝。涉江共採秋江荷。<br/>
      不知詩中道何語。但覺兩頰生微渦。<br/>
      我時羽服黃樓上。坐見織女初斜河。<br/>
      歸來笛聲滿山谷。明月正照金叵羅。<br/>
      奈何捨我入塵土。擾擾毛羣欺臥駞。<br/>
      不念空齋老病叟。退食誰與同委蛇。<br/>
      時來洪上看遺跡。忍見屐齒青苔窠。<br/>
      詩成不覺雙淚下。悲吟相對惟羊何。<br/>
      欲遣佳人寄錦字。夜寒手冷無人呵。</p>
<p><span class="style15">送參寥師</span></p>
<p>上人學苦空。百念已灰冷。劔頭惟一吷。焦穀無新穎。<br/>
      胡為逐吾輩。文字爭蔚炳。新詩如玉雪。出語便清警。<br/>
      退之論草書。萬事未嘗屏。憂愁不平氣。一寓筆所騁。<br/>
      頗怪浮屠人。視身如丘井。頹然寄淡泊。誰與發豪猛。<br/>
      細思乃不然。真巧非幻影。欲令詩語妙。無厭空且靜。<br/>
      靜故了羣動。空故納萬境。閱世走人間。觀身臥雲嶺。<br/>
      醎酸雜衆好。中有至味永。詩法不相妨。此語當更請。</p>
<p><span class="style15">夜過舒堯文戲作</span></p>
<p>先生堂前霜月苦。弟子讀書喧兩廡。<br/>
      推門入室書縱橫。蠟紙燈籠晃雲母。<br/>
      先生骨清少眠臥。長夜默坐數更鼓。<br/>
      耐寒石硯欲生氷。得火銅缾如過雨。<br/>
      郎君欲出先自贊。坐客斂袵誰敢侮。<br/>
      明朝阮籍過阿戎。應作羲之羨懷祖。</p>
<p><span class="style15">十月十五日觀月黃樓席上次韻</span></p>
<p>中秋天氣未應殊。不用紅紗照坐隅。<br/>
      山下白雲橫匹素。水中明月臥浮圖。<br/>
      未成短棹還三峽。已約輕舟泛五湖。<br/>
      為問登臨好風景。明年還憶使君無。</p>
<p><span class="style15">荅王定民</span></p>
<p>開緘弈弈滿銀鉤。書尾題詩語更遒。<br/>
      八法舊聞宗長史。五言今復擬蘇州。<br/>
      筆蹤好在留臺寺。旗隊遙知到石溝。<br/>
      欲寄鼠須并蠒紙。請君章草賦黃樓。</p>
<p><span class="style15">次韻王廷老退居見寄二首</span></p>
<p>浪蘂浮花不辨春。歸來方識歲寒人。<br/>
      回頭自笑風波地。閉眼聊觀夢幻身。<br/>
      北牗已安陶令榻。西風還避庾公塵。<br/>
      更搔短髮東南望。試問今誰裹舊巾。</p>
<p>接果移花看補籬。腰鎌手斧不妨持。<br/>
      上都新事長先到。老圃閑談未易欺。<br/>
      釀酒閉門開社罋。殺牛留客解耕縻。<br/>
      何時得見攕攕玉。右手持盃左捧頤。</p>
<p><span class="style15">次顏長道韻送傅倅</span></p>
<p>兩見黃花掃落英。南山山寺徧題名。<br/>
      宗成不獨依岑范。魯衛終當似弟兄。<br/>
      去歲雲濤浮汴泗。與君泥土滿衣纓。<br/>
      如今別酒休詞醉。試聽雙洪落後聲。</p>
<p><span class="style15">雲龍山觀燒得雲字</span></p>
<p>丁女真水妃。寒山便火耘。隕霜知已殺。培戶聽初焚。<br/>
      束縕方熠燿。敲石俄氤氳。落點甘泉烽。橫煙楚塞氛。<br/>
      窮蛇上喬木。潛蛟躡浮雲。驚飛墮傷鴈。狂走迷癡麏。<br/>
      谷蟄起蜩鷰。山妖竄夔羵。野竹爆哀聲。幽桂飄冤芬。<br/>
      悲同秋照蟹。快若夏燎蚊。火牛入燕壘。燧象奔吳軍。<br/>
      崩騰井陘口。萬馬皆朱幩。搖曳驪山陰。諸姨爛紅裙。<br/>
      方隨長風卷。忽值絕澗分。我本山中人。習見匪獨聞。<br/>
      偶從二三子。來訪張隱君。君家亦何有。物象移朝曛。<br/>
      把酒看飛燼。空庭落繽紛。行觀農事起。畦壟如纈紋。<br/>
      細雨發春穎。嚴霜倒秋蕡。始知一炬力。洗盡狐兎羣。</p>
<p><span class="style15">和田國愽喜雪</span></p>
<p>疇昔月如晝。曉來雲暗天。玉花飛半夜。翠浪舞明年。<br/>
      螟𧏾無遺種。流亡稍占田。歲豐君不樂。鍾磬幾時編。<span class="style7">田有服不樂。</span></p>
<p><span class="style15">祈雪霧豬泉出城馬上作贈舒堯文</span></p>
<p>三年走吳越。踏徧千重山。朝隨白雲去。莫與栖鴉還。<br/>
      翩如得木狖。飛步誰能攀。一為符竹累。坐老敲搒間。<br/>
      此行亦何事。聊散腰腳頑。浩蕩城西南。亂山如玦環。<br/>
      山下野人家。桑柘雜榛菅。歲晏風日暖。人牛相對閑。<br/>
      薄雪不蓋土。麥苗稀可刪。願君發豪句。嘲詼破天慳。</p>
<p><span class="style15">次韻舒堯文祈雪霧豬泉</span></p>
<p>長笑蛇醫一寸腹。銜冰吐雹何時足。<br/>
      蒼鵝無罪亦可憐。斬頸橫盤不敢哭。<br/>
      豈知泉下有豬龍。臥枕雷車踏陰軸。<br/>
      前年太守為旱請。雨點隨人如撒菽。<span class="style7">傅欽之曾禱此泉得雨。</span><br/>
      太守歸國龍歸泉。至今人詠淇園綠。<br/>
      我今又復罹此旱。凜凜疲民在溝瀆。<br/>
      却尋舊跡叩神泉。坐客仍攜王子淵。<span class="style7">欽之時客惟舒在矣。</span><br/>
      看草中和樂職頌。新聲妙語慰華顛。<br/>
      曉來泉上東風急。須上冰珠老蛟泣。<br/>
      怪詞欲逼龍飛起。嶮韻不量吾所及。<br/>
      行看積雪厚埋牛。誰與春工掀百蟄。<br/>
      此時還復借君詩。餘力汰輈仍貫笠。<br/>
      揮毫落紙勿言疲。驚龍再起震失匙。</p>
<p><span class="style15">      石炭</span><span class="style7">并引</span></p>
<p class="style7">彭城舊無石炭。元豐元年十二月。始遣人訪獲於州之西南。白土鎮之北。以冶鐵作兵。犀利勝常云。</p>
<p>君不見前年雨雪行人斷。城中居民風裂骭。<br/>
      濕薪半束抱衾裯。日莫敲門無處換。<br/>
      豈料山中有遺寶。磊落如瑿萬車炭。<br/>
      流膏迸液無人知。陣陣腥風自吹散。<br/>
      根苗一發浩無際。萬人鼓舞千人看。<br/>
      投泥潑水愈光明。爍玉流金見精悍。<br/>
      南山栗林漸可息。北山頑鑛何勞鍛。<br/>
      為君鑄作百煉刀。要斬長鯨為萬段。</p>
<p><span class="style15">人日獵城南會者十人以身輕一鳥過槍急萬人呼為韻軾得鳥字</span></p>
<p>兒童笑使君。憂慍長悄悄。誰拈白接籬。另跨金騕褭。<br/>
      東風吹濕雪。手冷怯清曉。忽發兩鳴髇。相趁飛蟲小。<br/>
      放弓一長嘯。目送孤鴻矯。吟詩忘鞭轡。不語頭自挑。<br/>
      歸來仍脫粟。鹽豉煮芹蓼。何似雷將軍。兩眼霜鶻皎。<br/>
      黑頭已為將。百戰意未了。馬上倒銀缾。得兎不暇燎。<br/>
      少年負奇志。蹭蹬百憂繞。回首英雄人。老死已不少。<br/>
      青春還一夢。餘年真過鳥。莫上呼鷹臺。平生笑劉表。</p>
<p><span class="style15">將官雷勝得過字代作</span></p>
<p>胡騎入雲中。急烽連夜過。短刀穿虜陣。濺血貂裘涴。<br/>
      一來輦轂下。愁悶惟欲臥。今朝從公獵。稍覺天宇大。<br/>
      一雙鐵絲箭。未發手先唾。射殺雪毛狐。腰間餘一箇。</p>
<p><span class="style15">臺頭寺步月得人字</span></p>
<p>風吹河漢掃微雲。步屧中庭月趁人。<br/>
      浥浥爐香初泛夜。離離花影欲搖春。<br/>
      遙知金闕同清景。想見氈車輾暗塵。<br/>
      回首舊游真是夢。一簪華髮岸綸巾。</p>
<p><span class="style15">臺頭寺送宋希元</span></p>
<p>相從傾蓋只今年。送別南臺便黯然。<br/>
      入夜更歌金縷曲。他時莫忘角弓篇。<span class="style7">是日與宋君同栽松寺中。 </span><br/>
      三年不顧東鄰女。<span class="style7">取宋王。</span>二頃方求負郭田。<span class="style7">取季子。</span><br/>
      我欲歸休君未可。茂先方議斸龍泉。</p>
<p><span class="style15">種松得徠字</span><span class="style7">其四在懷古堂其六在石經院</span></p>
<p>春風吹榆林，亂英飛作堆。荒園一雨過。戢戢千萬栽。<br/>
      青松種不生。百株望一枚。一枚已有餘。氣壓千畝槐。<br/>
      野人易斗粟。云自魯徂徠。魯人不知貴。萬竈飛青煤。<br/>
      束縛同一車。胡為乎來哉。泫然解其縛。清泉洗浮埃。<br/>
      枝傷葉尚困。生意未肯回。山僧老無子。養護如嬰孩。<br/>
      坐待走龍蛇。清陰滿南臺。孤根裂山石。直榦排風雷。<br/>
      我今百日客。養此千歲材。<span class="style7">時去替不百日。</span><br/>
      伏苓無消息。雙鬢日夜摧。今古一俛仰。作詩寄餘哀。 </p>
<p><span class="style15">作詩寄王晉卿忽憶前年寒食北城之游走筆為此詩</span></p>
<p>北城寒食煙火微。落花胡蝶作團飛。<br/>
      王孫出游樂忘歸。門前騘馬紫金鞿。<br/>
      吹笙帳底煙霏霏。行人舉頭誰敢睎。<br/>
      扣門狂客君不麾。更遣傾城出翠幃。<br/>
      書生老眼省見稀。畫圖但覺周昉肥。<br/>
      別來春物已再菲。西望不見紅日圍。<br/>
      何時東山歌采薇。把琖一聽金縷衣。</p>
<p><span class="style15">往在東武與人往反作粲字韻詩四首今黃魯直亦次韻見寄復和荅之</span></p>
<p>符堅破荊州。止獲一人半。中郎老不遇。但喜識元歎。<br/>
      我今獨何幸。文字厭奇玩。又得天下才。相從百憂散。<br/>
      陰求我輩人。規作林泉伴。寧當待垂老。倉卒收一旦。<br/>
      不見梁伯鸞。空對孟光案。才難不其然。婦女廁周亂。<br/>
      世豈無作者。於我如既盥。獨喜誦君詩。咸韶音節緩。<br/>
      夜光一已多。矧獲纍纍貫。相思君欲瘦。不往我真懦。<br/>
      吾儕眷微祿。寒夜抱寸炭。何時定相過。徑就我乎館。<br/>
      飄然東南去。江水清且暖。相與訪名山。微言師忍粲。</p>
<p><span class="style15">雪齋</span><span class="style7">杭僧法言作雪山於齋中</span></p>
<p>君不見蛾眉山西雪千里。北望城都如井底。<br/>
      春風百日吹不消。五月行人如凍蟻。<br/>
      紛紛市人爭奪中。誰信言公似贊公。<br/>
      人間熱惱無處洗。故向西齋作雪峰。<br/>
      我夢扁舟適吳越。長廊靜院燈如月。<br/>
      開門不見人與牛。惟見空庭滿山雪。<br/>
<span class="style7">言有詩見寄云林下閑看水牯牛。</span></p>
<p><span class="style15">以雙刀遺子由子由有詩次其韻</span></p>
<p>寶刀匣不見。但見龍雀鐶。何曾斬蛟蛇。亦未切琅玕。<br/>
      胡為穿窬輩。見之要領寒。吾刀不汝問。有愧在其肝。<br/>
      念此乃自藏。包之虎皮斑。湛然如古井。終歲不復瀾。<br/>
      不憂無所用。憂在用者難。佩之非其人。匣中自長歎。<br/>
      我老衆所易。屢遭非意干。惟有王玄通。階庭秀芳蘭。<br/>
      知子必後大。故擇刀所便。屠狗非不用。一歲六七刓。<br/>
      欲試百鍊剛。要須更泥蟠。作詩銘其背。以待知者看。</p>
<p><span class="style15">游桓山會者十人以春水滿四澤夏雲多奇峰為韻得澤字</span></p>
<p>東郊欲尋春。未見鷪花跡。春風在流水。鳬鴈先拍拍。<br/>
      孤帆信溶漾。弄此半篙碧。艤舟桓山下。長嘯理輕策。<br/>
      彈琴石室中。幽響清磔磔。弔彼泉下人。野火失枯腊。<br/>
      悟此人間世。何者為真宅。暮回百步洪。散坐洪上石。<br/>
      愧我非王襄。子淵肯見客。臨流吹洞蕭。水月照連璧。<span class="style7">謂王氏兄弟也。</span><br/>
      此歡真不朽。回首歲月隔。想象斜川游。作詩繼彭澤。</p>
<p><span class="style15">戴道士得四字代作</span></p>
<p>少小家江南。寄跡方外士。偶隨白雲出。賣藥彭城市。<br/>
      雪霜侵鬢髮。塵上汙冠袂。賴此三尺桐。中有山水意。<br/>
      自從夷夏亂。七絲久已棄。心知鹿鳴三。不及胡琴四。<br/>
      使君獨慕古。嗜好與衆異。共弔桓魋宮。一灑孟嘗淚。<br/>
      歸來鎖塵匣。獨對斷絃喟。挂名石壁間。寂寞千歲事。</p>
<p><span class="style15">次韻田國愽部夫南京見寄二絕</span></p>
<p>歲月翩翩下坂輪。歸來杏子已生仁。<br/>
      深紅落盡東風惡。柳絮榆錢不當春。</p>
<p>火冷餳稀杏粥稠。青裙縞袂餉田頭。<br/>
      大夫行役家人怨。應羨居鄉馬少游。</p>
<p><span class="style15">月夜與客飲酒杏花下</span></p>
<p>杏花飛簾散餘春。明月入戶尋幽人。<br/>
      褰衣步月踏花影。炯如流水涵青蘋。<br/>
      花間置酒清香發。爭挽長條落香雪。<br/>
      山城薄酒不堪飲。勸君且吸盃中月。<br/>
      洞蕭聲斷月明中。惟憂月落酒杯空。<br/>
      明朝卷地春風惡。但見綠葉棲殘紅。</p>
<p><span class="style15">送蜀人張師厚赴殿試二首</span></p>
<p>忘歸不覺鬢毛斑。好事鄉人尚往還。<br/>
      斷嶺不遮西望眼。送君直過楚王山。</p>
<p>雲龍山下試春衣。放鶴亭前送落暉。<br/>
      一色杏花三十里。新郎君去馬如飛。</p>
<p><span class="style15">再次韻荅田愽部夫還二首</span></p>
<p>西郊黃土沒車輪。滿面風埃笑路人。<br/>
      已放役夫三萬指。從教積雨洗殘春。</p>
<p>枝上稀疏地上稠。忍看紅糝落墻頭。<br/>
      風流別乘多才思。歸趁西園秉燭游。</p>
<p><span class="style15">田國愽見示石炭詩有鑄劍斬佞臣之句次韻荅之</span></p>
<p>楚山鐵炭皆奇物。知君欲斫姦邪窟。<br/>
      屬鏤無眼不識人。楚國何曾斬無極。<br/>
      玉川狂直古遺民。救月裁詩語最真。<br/>
      千里妖蟇一寸鐵。地上空愁蟻蝨臣。</p>
<p><span class="style15">荅郡中同僚賀雨</span></p>
<p>水旱行十年。飢疫徧九土。奇窮所向惡。歲歲祈晴雨。<br/>
      雖非為已求。重請終愧古。鬼神亦知我。老病入腰膂。<br/>
      何曾拜向人。此意難不許。重雲淒已合。微潤先流礎。<br/>
      蕭蕭止還作。坐聽及三鼓。天明將吏集。泥土滿靴屨。<br/>
      登城望麰麥。綠浪風掀舞。愧我賢友生。雄篇鬬新語。<br/>
      君看大熟歲。風雨占十五。天地本無功。祈禳何足數。<br/>
      渡河不入境。豈若無蝗虎。而況刑白鵝。下策君勿取。</p>
<p><span class="style15">罷徐州往南京馬上走筆寄子由五首</span></p>
<p>吏民莫扳援。歌管莫悽咽。吾生如寄耳。寧獨為此別。<br/>
      別離隨處有。悲惱緣愛結。而我本無恩。此涕誰為設。<br/>
      紛紛等兒戲。鞭𩍐遭割截。道邊雙石人。幾見太守發。<br/>
      有知當解笑。撫掌冠纓絕。</p>
<p>父老何自來。花枝裊長紅。洗琖拜馬前。請壽使君公。<br/>
      前年無使君。魚鼈化兒童。舉鞭謝父老。正坐使君窮。<br/>
      窮人命分惡。所向招災凶。水來非吾過。去亦非吾功。</p>
<p>古汴從西來。迎我向南京。東流入淮泗。送我東南行。<br/>
      蹔別還復見。依然有餘情。春雨漲微波。一夜到彭城。<br/>
      過我黃樓下。朱欄照飛甍。可憐洪上石。誰聽月中聲。</p>
<p>前年過南京。麥老櫻桃熟。今來舊遊處。櫻麥半黃綠。<br/>
      歲月如宿昔。人事幾反覆。青衫老從事。坐穩生髀肉。<br/>
      聯翩閱三守。迎送如轉轂。歸耕何時決。田舍我已卜。</p>
<p>卜田向何許。石佛山南路。下有爾家川。千畦種秔稌。<br/>
      山泉宅龍蜃。平地走膏乳。異時畝一金。近欲為逃戶。<br/>
      逝將解簪紱。賣劔買牛具。故山豈不懷。廢宅生蒿櫓。<br/>
      便恐桐鄉人。長祠仲卿墓。</p>
<p><span class="style15">次韻曹九章見贈</span></p>
<p>蘧瑗知非我所師。流年已似手中蓍。<br/>
      正平獨肯從文舉。中散何曾靳孝尼。<br/>
      賣劔買牛真欲老。得錢沽酒更無疑。<br/>
      雞豚異日為同社。應有千篇唱和詩。</p>
<p><span class="style15">書泗州孫景山西軒</span></p>
<p>落日明孤塔。青山繞病身。<br/>
      知君向西望。不愧塔中人。</p>
<p><span class="style15">過淮三首贈景山兼寄子由</span></p>
<p>好在長淮水。十年三往來。功名真已矣。歸計亦悠哉。<br/>
      今日風憐客。平時浪作堆。晚來洪澤口。捍索響如雷。</p>
<p>過淮山漸好。松檜亦蒼然。藹藹藏孤寺。泠泠出細泉。<br/>
      故人真吏隱。小檻帶巖偏。却望臨淮市。東風語笑傳。</p>
<p>回首濉陽幕。簿書高沒人。何時桐柏水。一洗庾公塵。<br/>
      此去漸佳境。獨游長慘神。待君詩百首。來寫浙西春。</p>
<p><span class="style15">舟中夜起</span></p>
<p>微風蕭蕭吹菰蒲。開門看雨月滿湖。<br/>
      舟人水鳥兩同夢。大魚驚竄如奔狐。<br/>
      夜深人物不相管。我獨形影相嬉娛。<br/>
      暗潮生渚弔寒蚓。落月挂柳看懸蛛。<br/>
      此生忽忽憂患裏。清境過眼能須臾。<br/>
      雞鳴鍾動百鳥散。船頭擊鼓還相呼。</p>
<p><span class="style15">余去金山五年而復至次舊詩韻贈寶覺長老</span></p>
<p>誰能斗酒博西涼。但受齋廚法豉香。<br/>
      舊事真成一夢過。高談為洗五年忙。<br/>
      清風偶與山阿曲。明月聊隨屋角方。<br/>
      稽首願師憐久客。直將歸路指茫茫。</p>
<p><span class="style15">遊惠山</span><span class="style7">并敘</span></p>
<p class="style7">余昔為錢塘倅。往來無錫。未嘗不至惠山。既去五年。復為湖州。與高郵秦太虛杭僧參寥同至。覽唐處士王武陵竇羣朱宿所賦詩。愛其語清簡。蕭然有出塵之姿。追用其韻。各賦三首。</p>
<p>夢裏五年過。覺來雙鬢蒼。還將塵土足。一步漪瀾堂。<br/>
      俯窺松桂影。仰見鴻鶴翔。炯然肝肺間。已作冰玉光。<br/>
      虛明中有色。清凈自生香。還從世俗去。永與世俗忘。</p>
<p>薄雲不遮山。疏雨不濕人。蕭蕭松徑滑。策策芒鞋新。<br/>
      嘉我二三子。皎然無淄磷。勝游豈殊昔。清句仍絕塵。<br/>
      弔古泣舊史。疾讒歌小旻。哀哉扶風子。難與巢許鄰。<span class="style7">謂竇羣。</span></p>
<p>敲火發山泉。烹茶避林樾。明牎傾紫琖。色味兩奇絕。<br/>
      吾生眠食耳。一飽萬想滅。頗笑玉川子。飢弄三百月。<br/>
      豈如山中人。睡起山花發。一甌誰與共，門外無來轍。</p>
<p><span class="style15">贈惠山僧惠表</span></p>
<p>行徧天涯意未闌。將心到處遣人安。<br/>
      山中老宿依然在。案上楞嚴已不看。<br/>
      欹枕落花餘幾片。閉門新竹自千竿。<br/>
      客來茶罷空無有。盧橘楊梅尚帶酸。</p>
<p><span class="style15">贈錢道人</span></p>
<p>書生若信書。世事仍臆度。不量力所負。輕出千鈞諾。<br/>
      當時一快意。事過有餘怍。不知幾州鐵。鑄此一大錯。<br/>
      我生涉憂患。常恐長罪惡。靜觀殊可喜。腳淺猶容却。<br/>
      而況錢夫子。萬事初不作。相逢更何言。無病亦無藥。</p>
<p><span class="style15">與秦太虛參寥會于松江而關彥長徐安中適至分韻得風字二首</span></p>
<p>吳越溪山興未窮。又扶衰病過垂虹。<br/>
      浮夭自古東南水。送客今朝西北風。<br/>
      絕境自忘千里遠。勝游難復五人同。<br/>
      舟師不會留連意。擬看斜陽萬頃紅。</p>
<p>二子緣詩老更窮。人間無處吐長虹。<br/>
      平生睡足連江雨。盡日舟橫擘岸風。<br/>
      人笑年來三黜慣。天教我輩一樽同。<br/>
      知君欲寫長相憶，更送銀盤尾鬣紅。</p>
<p><span class="style15">次韻關令送魚</span></p>
<p>舉網驚呼得巨魚。饞涎不易忍流酥。<br/>
      更煩赤腳長須老。來趁西風十幅浦。
    </p>
<hr/>
</div>

<!-- end .main --></div>
<!-- end #main --></div>

</div>



</body></html>