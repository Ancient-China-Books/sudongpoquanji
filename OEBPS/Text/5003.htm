<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡外制集-卷下</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>外制集</h5>
　<span class="style9">卷下</span>
<hr/>
<p class="style16">李之純可集賢殿修撰河北都轉運使</p>
<p>敕。乃者役錢貸息之弊，民兵馬政之勞，萃于北方。而天不靖民，河溢為災，老幼奔走，流離道路，十年于此矣。嗚呼，其孰為朕勞來安集，使復其舊乎？以爾具官李之純，治辦之能，嘗見于用。忠厚之質，不移于勢。是用進秩書殿，增重使指。其往撫疲瘵之俗，察貪暴之吏。無縱詭隨，以謹無良。朕將酌民言以觀汝政，可不勉歟。可。</p>
<p class="style16">呂大臨太學博士</p>
<p>敕。具官呂大臨。太學，禮義之所從出也。不擇人以為法，而恃法以為治，可乎？漢之郭太、符融，唐之陽城、韓愈，士皆靡然化之，其賢于法遠矣。朕方詔有司，疏理學政，而近侍之臣，言汝可用。必能于法禁之外，使士有所愧而不為，乃稱朕意。可。</p>
<p class="style16">羅適知開封縣程之邵知祥符縣</p>
<p>敕。某等。赤縣之眾，甚于劇郡。五方豪傑之林，百賈盜賊之淵。蓋自平時，號為難治。而況市易始去，逋負尚繁，役法初復，農民未信。以爾適，學行純固，有恤民之心。以爾之邵，才力強敏，無偷安之意。各服乃事，以觀其能。不患不己知，求為可知者。可。</p>
<p class="style16">杜純刑部員外郎</p>
<p>敕。具官杜純。用法如權衡，權可以輕重移，而衡不可以毫髮欺。故司寇之職，必有守道之長貳，而輔之以守官之僚屬。汝昔為士師，秉節不回。獨持正議，以直群枉。往服厥官，無易汝守。以不忍之心，行無心之法，則予汝嘉。可。</p>
<p class="style16">劉霆知陳留縣</p>
<p>敕。具官劉霆。縣劇而難治，故有司難于用人。地近而易知，故才者樂于自用。臨政以簡，決獄以明，御吏以嚴，去盜以武。能此四者，孰不汝知。可。</p>
<p class="style16">皇伯仲曄可贈保甯軍節度使東陽郡王</p>
<p>敕。祖宗之德，天地並隆。施及子孫，皆享民社。勝衣有朝請之奉，闔棺有茅土之封。始終之間，哀榮斯極。具官仲曄，寬厚寡過，雍容有常。生不勤于父師，沒見思于姻族。既得考終之道，可無追遠之恩。豹尾神旗，守臣之威命；金璽盩綬，諸侯之寵章。服我寵光，以賁窀穸。可。</p>
<p class="style16">杜紘可右司郎中</p>
<p>敕。具官杜紘。士一歷都司，即踐清要。非一時名勝，不在此選。爾以文無害，而宿其業。往服乃事，益茂厥德，以稱朕命。可。</p>
<p class="style16">皇城使裴景知慈州莊宅副使郭逢知階州西京左藏庫副使王克詢知順安軍</p>
<p>敕。具官某等。朕銓擇將吏，視其才力。強敏可任以事者，必試之治民。苟不知愛民奉法，馭吏而戢士，雖智勇有聞，朕無取焉。爾等皆以考績察廉，號稱明練。薦者交章，故在此選。往服厥官，無失朕命。可依前件。</p>
<p class="style16">借職楊晟該差使吳奉雲等各轉一官</p>
<p>敕。某等。向敕邊臣，增葺城堡。所以護安民夷，各全其生，爾能相率獻田出力，有足嘉者。服我爵秩，永保忠順。可。</p>
<p class="style16">呂大忠發運副使</p>
<p>敕。具官呂大忠。發運使按治六路，所部幾萬里，持節出使，未有若此其重者也。以爾更練世故，果于從政。屢試劇部，厥聲藹然。是以命爾均南北之有無，權貨幣之輕重。使農末俱利，公私宜之，以稱朕意。可。</p>
<p class="style16">蔣之奇可集賢殿修撰知廣州</p>
<p>敕。具官蔣之奇。按治嶺海，統制南極。聲教所暨，聳聞風采。自唐以來，不輕付予。朕既擇其人，復寵以秘殿之職。使民夷縱觀，知其輟自禁嚴，以見朝廷重遠之意。其于服從畏信，豈不有助也哉。可。</p>
<p class="style16">吳安持知蘇州劉珵知滑州</p>
<p>敕。具官某等。兩河之俗樸，其弊也悍，而輕犯法；三吳之俗巧，其弊也流，而不知止。惟君子為能，去其已甚，濟其所不及，故所居而民安之。朕求二郡守，訪之左右，咸曰汝宜。往服朕訓，因俗而治。可依前件。</p>
<p class="style16">謝卿材陝西轉運使</p>
<p>敕。具官謝卿材。治邊者不計財，惟邊之所用。治財者不恤民，惟財之為富。此古今之通患也。朕知汝才知可倚，忠厚可信。故以西方之政，責成于汝。往與師守者謀之，惟適厥中，以民為本。可。</p>
<p class="style16">李曼知果州</p>
<p>敕。具官李曼。蜀之人治蜀，知其好惡，察其情偽，宜若易然。又況于寬而明，和而毅，如汝曼者乎。乃者無實之訴，朕既察之矣。乘傳西歸，平賦役，省條教，以慰父老之望。可。</p>
<p class="style16">黎珣知南雄州</p>
<p>敕。具官黎珣。嶺海之遠，吏輕為姦。非良守令，民無所赴告。往祗厥官，如在近甸，則予汝嘉。可。</p>
<p class="style16">張赴再任乾寧軍</p>
<p>敕。具官張赴。使者言汝為政有方，民甚宜之。當解而留，以慰民望，可不勉哉。可。</p>
<p class="style16">皇伯仲嬰贈奉國軍節度使追封申國公</p>
<p>敕。祖宗之意，仁孝為先。孝故專篤于親，仁故閔勞以事。雖豐功盛烈，不見於宗室；而令名美實，克全於始終。死喪之威，哀歎何及。具官仲嬰，少而簡素，輔以溫文。既克己以歸仁，亦樂善而忘勢。信順多助，蓋大有上吉之祥；高明令終，真既醉太平之福。建元戎之六纛，錫上公之九章。維以勸忠，豈云虛授。庶幾幽壤，服我寵靈。可。</p>
<p class="style16">林邵開封推官</p>
<p>敕。具官林邵。天府之劇，古稱難治。非兼人之資，有不能濟。今自逋負逃亡，悉歸之四廂，宜若易辦。然夫辦之易，則責之詳。爾材敏素聞，而以舉用，往助乃長，使治眾如治寡，以稱所舉。可。</p>
<p class="style16">鄧羲叔可主客郎中王諤可水部郎中</p>
<p>敕。具官某等。吏惡數易，而事有不得已者。通商惠農，水政為急。而招攜柔遠，賓客之事亦重矣。各祗乃事，為安官樂職之計。可依前件。</p>
<p class="style16">王荀龍知棣州</p>
<p>敕。具官王荀龍。平原厭次，沃野千里。桑麻之富，衣被天下。宜得老成循吏，以輔安良民，式遏姦慝。訪之左右，咸曰汝宜。往悉乃心，朕將觀焉。可。</p>
<p class="style16">黃憲章獲賊可承事郎</p>
<p>敕。具官黃憲章。勞能之賞，不計日月。爵祿之報，必視首功。宜從遷秩之勞，以勸追胥之勇。可。</p>
<p class="style16">御史中丞劉摯可兼侍讀</p>
<p>敕。孟子有言：「君仁莫不仁，君義莫不義，一正君而天下定矣。」朕惟臺諫言責之臣，雖知無不言，常救之於已失；而勸講進讀之士，蓋朝夕納誨，故日化而不知。合於孟子正君之義，非獨有司之事也。具官劉摯，以道事君，非法不言。使朕日聞所不聞，天下稱焉。宜因古今冊書之成文，取其興壞治忽之要論。言之於無事，救之於未失。使朕立於無過之地，豈非汝爭臣之大願乎？可。</p>
<p class="style16">處士王臨可試太學錄</p>
<p>敕。具官王臨。觀近臣以其所為主，觀遠臣以其所主。朕初不汝知也，而光論汝可用，其試之太學，汝勉之矣。朕既因光以知汝，亦將考汝所為而觀光焉。可。</p>
<p class="style16">皇叔克眷可贈曹州觀察使追封濟陰侯</p>
<p>敕。先王建邦啟土，必先宗盟。上自魯、衛，下至應、韓。宗室之子，莫不南面。國家自仁率親，專於教愛。故生無吏責，而富以祿沒。享隆名而告諸幽，忠恕之道，可謂備矣。具官克眷，以茂美之質，服信厚之化。雖功名才業不見於用，而恭儉孝悌刑于厥官。命以廉車，即侯其地。皆國之舊，非朕敢私。庶幾有知，服我休命。可。</p>
<p><span class="style16">寇彥卿彥明左班殿直</span><span class="style7">以兄殿直寇彥古永樂成死事</span></p>
<p>敕。具官寇彥卿。士不惜以身徇國，朕獨何愛一官，不以收恤其家乎？祗服朕命，毋忘死者。可。</p>
<p class="style16">駙馬都尉張敦禮可節度觀察留後</p>
<p>敕。軒冕之來，德量為稱。外無充詘之容，可以觀德；內若固有之安，可以言量。具官張敦禮，少以經術，秀於士林。雖緣姻戚之選，不失儒素之行。日奉朝請，既抱才而未試；坐閱歲月，亦久次而當遷。進居兩使之間，增重諸倩之遇。益礪士節，以為國華。可。</p>
<p class="style16">內人張氏可特封典贊</p>
<p>敕。張氏。朕幼學之初，未就外傅。命爾執業，以侍左右。勤勞有年，恭謹寡過。進掌儀範，以旌徽柔。可。</p>
<p class="style16">故尚宮趙氏可特贈郡君</p>
<p>敕。趙氏。先朝差擇女士，以輔陰教。侍御左右，罔匪淑人。矧茲六尚之選，必備四教之法。奄焉淪喪，宜極哀榮。以爾名族之英，掖廷之舊。行應圖史，言中物則。彤管有煒，既傳好德之芳；象服是宜，無愧飾終之典。庶幾幽壤，服我寵章。可。</p>
<p class="style16">馮宗道可右騏驥使內侍省內侍押班梁惟簡可文思副使內侍省內侍押班</p>
<p>敕。具官某等。爵祿，天下之公器也。朕不敢以私暱之愛，而輕用其賞，亦不敢以近習之嫌，而不錄其功。以爾等小心忠孝，逮事列聖，出入中外，劬勞百為。而宗道以藩邸攀附之勤，惟簡以東朝奉事之久，各還所寄，加重其任。益勵素守，以稱異恩。可依前件。</p>
<p class="style16">梁從吉可遙郡團練使入內內侍省副都知</p>
<p>敕。祖宗之化，自家刑國。故雖左右近習之臣，莫不好善而知義，彬彬然有士君子之風焉。具官梁從吉，莊重有守，溫良寡過。給事宮省，知無不為。服勤邊徼，克有成績。改錫戎團之命，進助內宰之政。益勵素守，以稱異恩。可。</p>
<p class="style16">劉有方可內侍省右班副都知</p>
<p>敕。祖宗之化，自家刑國。故雖左右近習之臣，莫不好善而知義，彬彬然有士君子之風焉。具官劉有方，溫恭和毅，勤強練密。進從王事，以法令為師；退安私室，以圖史為樂。進領右璫之貳，益親中禁之嚴。惟忠與敬，乃稱朕命。可。</p>
<p class="style16">翟思知泉州周之純知秀州沈季長知南康軍</p>
<p>敕。具官某等。朕惟四海之廣，一夫不獲，足以害教化之成，傷陰陽之和。故選建守長，必以學士大夫為先。孔子曰：「君子學道則愛人，小人學道則易使也。」爾等皆以儒術進，有聞于時矣。其深識朕意，往行所聞。欽哉。可。</p>
<p class="style16">馬傳正大理寺主簿</p>
<p>敕。具官馬傳正。哀敬折獄，明啟刑書，理官之任也。主簿雖卑，亦有事於其間矣。爾以選用，其勉服此言。</p>
<p class="style16">張之諫權知涇州康識權發遣鄜州</p>
<p>敕。具官某等。邊郡之政，兵食為先。郡守之責，文武兼綜。以爾等才力之選，卓然有聞。治辦之效，見于已試。朕雖招攜來遠，不求邊功；爾當積穀訓兵，常若寇至。祗率厥服，往惟欽哉。可依前件。</p>
<p class="style16">梁諝可供備庫副使轉出</p>
<p>敕。具官梁諝。奉事之久，累勞當升。求從外遷，亦各其志。進貳諸使，往齒外朝。益務廉平，以答休寵。可。</p>
<p class="style16">燕若古知渝州</p>
<p>敕。具官燕若古。汝向以才選，奉使東方，官省而歸，因以得郡。蓋可謂異恩矣。巴峽之嶮，邑居褊陋。負山臨谷，以爭尋常。獨渝為大州，水土和易，商農會通，賦役爭訟，甲於旁近。毋以僻遠，鄙夷其民。欽哉。可。</p>
<p class="style16">刪定官孫諤鮑朝賓並宣議郎</p>
<p>敕。具官某等。廷見改官，法之所嚴也。歲月之課，保任之數，差若銖黍，輒不得遷。今於汝獨略之者，豈非以制法定令，汝與其議故歟？祗服朕命，以法自律，無徒知之。可。</p>
<p class="style16">王振可大理少卿</p>
<p>敕。具官王振。任法而不任人，則法有不通，無以盡萬變之情；任人而不任法，則人各有意，無以定一成之論。朕虛心以聽，人法兼用。以爾出入中外，敏於從政，詳平奏讞，審於用律。廷尉之事，爾惟副之。夫法出於禮，本於仁，成於義。勉思古人，以稱朕命。可。</p>
<p class="style16">李籲可宣德郎</p>
<p>敕。具官李籲。朕有大政，令使近臣，總領其議。民之休戚，國之治亂成其手，可謂重矣。爾以儒術，進以邑政，選而為之官屬，亦豈輕哉！二三臣者，言爾當遷。其服朕命，益祗乃事。可。</p>
<p class="style16">趙思明可西上閤門副使</p>
<p>敕。具官趙思明。國之宗臣，義同休戚。故文終之後，配漢並隆；而梁公之孫，與唐無極。國家佐命，元老獨高。韓王銘勳太常，侑食清廟。爰自近歲，歎其中微。乃眷裔孫，尚有遺烈。宜因近侍之請，進升上閣之貳。勉蹈祖武，副朕懷人追遠之心。可。</p>
<p><span class="style16">李承祐可內殿崇班</span><span class="style7">內臣轉官</span></p>
<p>敕。具官李承祐。奉事滋久，累勞當遷。遂齒外朝，搢紳之列，益思忠藎，毋忝恩榮。可。</p>
<p class="style16">蕭士元知隰州趙永甯知永靜軍</p>
<p>敕。具官某等。文武異用而其道同，軍國異容而其情一。爾以才選，往蒞厥服。惟少私寡欲，則民自靖。惟奉法循理，則吏自畏。祗率朕訓。欽哉。可。</p>
<p class="style16">黃光瑞可內殿崇班</p>
<p>敕。黃光瑞。朕覆養華夷，義均臣子。愛重爵賞，必加有功。以爾昔助王師，遠獲逋寇。歷年滋久，宜示異恩，服我寵休，永思忠藎。可。</p>
<p class="style16">文貽慶可都官員外郎居中可宗正寺主簿</p>
<p>敕。具官某等。昔江左二老，王導、謝安；唐之元勳，汾陽、西平。皆以積德流慶，子孫多賢。布列臺省，為邦之光。今吾太師氏，亦庶幾焉。爾等才行之美，所知者深。聞見之廣，不扶自直。宜近而遠，未稱朕意。其歸服乃事，同寅協恭，以究事君親之義。可。</p>
<p class="style16">皇兄令史可贈博州防禦使博平侯</p>
<p>敕。爵齒之貴，並隆於朝廷；死喪之威，莫先於兄弟。禮有裒恤，義兼哀榮。故具官令史，端厚有常，靖恭寡過。生不勤於保傅，沒見思於族姻。宜分竹符，就賜茅社。服予惇敘之寵，慰爾永歸之魂。可。</p>
<p class="style16">高士永知文州</p>
<p>敕。具官高士永。自將為守，非藝而果，不在此選。治兵欲嚴，御吏欲明，撫民欲寬，守邊欲信。汝勉之矣，毋廢朕命。可。</p>
<p class="style16">太皇太后再從弟高士纘高士涺可並左班殿直文思副使梁惟簡可皇城副使</p>
<p>敕。具官某等。朕惟坤元成物之恩，雖以天下養，無足稱其德者。故推餘澤，以及葭莩之親。左右奉事之臣，雖天地之施，無所報塞。尚勉忠孝，以答萬一。可。</p>
<p class="style16">范百祿刑部侍郎</p>
<p>敕。朕哀敬五刑，期協中道。論者志於殺，惟殺之務，則深而失情；讞者志於生，惟生之知，則玩而廢法。朕欲情法兩得，生殺必中。非俗吏之所能，思古人而永歎。爰試以事，乃得其人。具官范百祿，少以異材，輔之篤學。昔奉大對，有守禮憂國之言；旋為爭臣，有責難愛君之意。必能參用經術，折中人情。民自以為不冤，汝當務致此者；吾必也使無訟，朕亦將庶幾焉。可。</p>
<p class="style16">朱光庭左司諫王覿右司諫</p>
<p>敕。具官某等。惟善人能受盡言。故昔之諫者，常有不容之憂。然有志之士，猶且不顧。忠義所激，憂患可忘。今朕恭己無為，虛心以聽。汝等所論，蓋無虛日。朕亦有拒而不聽，聽而不用者乎？各服新命，盡所欲言。言而不從，朕則有愧。知而不言，汝亦負朕。可不勉哉！可。</p>
<p class="style16">鮮于侁左諫議大夫梁燾右諫議大夫</p>
<p>敕。仲虺言湯之德曰：「改過不吝。」孔子論一言而喪邦曰：「惟予言而莫余違。」嗚呼，天下之治亂安危，有不出於此者乎？朕夙興夜寐，思聞其過。厥愆曰朕之愆，不啻不敢含怒，而況於左右輔弼之臣歟？具官鮮于侁，邦之老成，久試於外。金石之節，皓首不衰。具官梁燾，出入館殿，蓋二十年。守道篤志，無所阿附。皆吾爭臣之選也。朕之於事，無必無我。可則行之，否則更之。使天下曉然，知朕樂聞其過。書之史冊，足為美談。若乃進則詭詞，退則焚草。衰世之事，朕無取焉。可。</p>
<p class="style16">王岩叟可侍御史</p>
<p>敕。具官某。爾以御史，論事稱職。擢居諫垣，而能秉心不回，忠言屢聞。考其所爭之義，皆有可行之實。予維寵嘉之。茲復命爾往貳執法，樂於從善，朕志亦可見矣。易曰：「大君有命，開國承家，小人勿用，必亂邦也。」爾謹視中外，毋縱詭隨，以成我純一之政。可。</p>
<p class="style16">錢勰可給事中</p>
<p>敕。朝廷之政，根本於中書，而樞機於門下。出入考慎，然後布之天下，一成而不反，後世有述焉。雖用人惟均，而至於封駁之任，其選尤重。具官錢勰，文學議論，世其先人，典章憲度，博通前世，詞命之富，多而愈工，風力之優，煩而不亂。其服新命，益修厥官。使為政者難於造令，而承流者無所議法，則惟汝賢。可。</p>
<p class="style16">明堂執政加恩</p>
<p class="style15"> 門下侍郎韓維</p>
<p>敕。朕於訪落之初，躬總章之祀。追嚴烈考，以侑上帝。七政軌道，四海來格。禮樂具舉，天人並應。非余一二大臣，同德比義，燮和神民，何以致此哉？具官韓維，令德雅望，外為師表；忠言嘉謀，入告帷幄。望其容貌，足以知朝廷之尊；聞其風烈，足以立貪懦之志。艱難之際，垂拱仰成。宜修舊典之常，均被慶成之澤。同底于道，朕有賴焉。</p>
<p class="style15">中書侍郎張璪</p>
<p>敕。親祠合宮，昭祀上帝。明發不寐，惕然有懷。永惟神考之烈，高出百王之表。選建群辟，遺我後人。濟于艱難，克有成績。具官張璪，碩材不器，俊德自明。衛上之忠，悃款四世。應務之敏，勤勞百為。迨茲配饗之成，宜均慈嘏之福。服我明命，永肩一心。</p>
<p class="style15">尚書左丞李清臣</p>
<p>敕。祗奉嚴禋，肆行大賚。誠通幽顯，澤被中外。六成之樂，上格於穹壤；四簋之黍，下浹於煇庖。矧余元臣，相成釐事。神人所保，霈澤宜先。具官李清臣，德配先民，才高當世。早以天人之學，發為經緯之文。左右先朝，克有成績。屬余訪落之始，共濟艱難之中。迨茲慶成，均被慈告。宜疏井邑之賜，以示臣工之榮。永孚于休，以稱朕意。</p>
<p class="style15">知樞密院事安燾</p>
<p>敕。於皇烈考，屬余大器。夙夜祗懼，若涉冰淵。乃者饗帝合宮，風雨時若。肆眚象魏，謳歌聿歸。惟天人之應，萃于眇躬；蓋左右之助，實賴將相。具官安燾，奮自儒術，為時名臣。燮和兵戎，無傷財害民之警；持守法度，有送往事居之忠。迨茲慶成，均被慈告。井邑之賜，國有舊章。與民同休，居寵無愧。</p>
<p class="style15">同知樞密院事范純仁</p>
<p>敕。朕出款真室，還祀合宮。祗見昊天，陟配文考。禮樂具舉，華夷駿奔。方恭默無言之中，繄辟公顯相之賴。率禮弗越，肆予汝嘉。具官范純仁，慶曆名臣之家，熙寧正諫之士。著績西鄙，授任中樞。謨猷靖深，兵革消伏。領使奉祠之日，助成大享之勤。降福孔多，推恩宜廣。矧予宥密之地，可無勳邑之加。往服寵章，益敬毋怠。</p>
<p class="style15">尚書右丞呂大防</p>
<p>敕。朕有事總章，升侑神考。四輔在位，百工在廷。鬷假無言，各率其職。迨此釐事之畢，匪我沖人之能。思與群公，均受帝祉。具官呂大防，擢自英祖，休有直聲。被遇裕陵，愈彰忠力。入總文昌之轄，手疏磐錯之煩。六事所瞻，倚以為重；三府之議，於焉取平。宜加勳伐之隆，益增井賦之衍。服我休命，思勉厥終。</p>
<p class="style16">韓忠彥黃履並特轉朝請郎</p>
<p>敕。考績之法，三代共由。雖余左右之信臣，猶以歲月而敘進。率循其舊，示不爾私。具官韓忠彥，頎然異材，奮以儒術。典朕三禮，識古人之大全；歷事四朝，有宗臣之餘烈。<span class="style7">黃履：受材宏深，秉德純固。入踐臺省，休有老成之風；出更藩垣，遂無東顧之念。</span>祗服新命，益修厥官。尚勵有為之心，以需不次之舉。可。</p>
<p class="style16">皇叔祖克愛皇叔仲虢並遙郡團練使</p>
<p>敕。朕不以親廢法，亦不以義掩恩。故宗室之英，雖不任事，而歲月之考，必付有司。以爾具官克愛，篤行有常，率履如一。以爾具官仲虢，居寵而戒，好德不回。既累日以當遷，非無名而虛授。益務忠敬，以保厥家。可。</p>
<p class="style16">王獻可洛苑使</p>
<p>敕。具官王獻可。傳不云乎：「詩書義之府，禮樂德之則。」禦侮扞城，亦儒者之事也。汝以詞學進，而以武幹聞。肆予虎臣，謂汝可用。往服新命，以成汝志。可。</p>
<p class="style16">陳次升可淮南提刑</p>
<p>敕。具官陳次升。春秋書無麥禾，蓋病之也。今吾淮甸之民，夏旱秋水，望熟於來歲。譬如負重涉遠，未知所舍。朕甚憂之。汝自百里長，以才能選為朕耳目。其往按視。省刑獄，均力役，督盜賊，去姦吏。使民忘其災，以稱朕意。可。</p>
<p class="style16">杜純可大理少卿</p>
<p>敕。具官杜純。治獄得其道，仁及幽顯，澤流子孫。苟非其人，災及草木，身任其禍。朕敬而畏之，久難其人。以爾用法平直，守道純固，不以進退榮辱抑揚其心，故在此選。靡不有初，終之實難。可不勉哉！可。</p>
<p class="style16">郭晙可開封府司錄參軍</p>
<p>敕。具官郭晙。汝昔為獄官，不撓于執事，以陷無辜之人，坐失厥職，秉義不回，有足嘉者。往隸天府，總攝群掾。毋易汝守，朕將觀焉。可。</p>
<p class="style16">林希可中書舍人</p>
<p>敕。文章之變，與時盛衰。譬如八音，可以觀政。而況誥命之出，學者所師。號令以之重輕，風俗因而厚薄。本朝革五代積衰之氣，繼兩漢爾雅之文。而大道中微，異端所汩。欲復祖宗之舊，必以訓詞為先。故難其人，不以輕授。具官林希，博聞強識，篤學力行。綽有建安之風流，逮聞正始之議論。往踐外制，為朝廷常潤色其精微；期配昔人，使天下識典刑之髣髴。務究所學，朕將觀焉。可。</p>
<p class="style11">坤成節集英殿宴教坊詞<span class="style7">元祐二年七月十五日</span></p>
<p class="style16">教坊致語</p>
<p> 臣聞視履考祥，既占衷月之夢；對時育物，必有繼天之功。方大火之西流，屬陰靈之既望。帝於是日，誕降仁人。意使斯民，咸歸壽域。共慶千年之遇，得生二聖之朝。式宴示慈，與民同樂。恭惟皇帝陛下，文思天縱，睿哲生知。力行禹、湯之仁，常恐一夫之不獲；躬蹈曾、閔之孝，故得萬國之歡心。恭惟太皇太后陛下，道契天人，德超載籍。知人則哲，蓋帝堯之所難；修己安民，雖虞舜其猶病。風雲從而萬物睹，日月照而四時行。自然動植之咸安，莫知天地之何力。三宮交慶，群后駿奔。寶鄰通四牡之歡，航海致重譯之贐。洞庭九奏，始識咸池之音；靈嶽三呼，共獻後天之祝。臣等叨居法部，輒採民言。上瀆宸聰，敢陳口號。</p>
<p class="style16">口號</p>
<p>三朝遺老九門前，又見承平大有年。文母憂勤初化俗，曾孫仁孝已通天。史書元祐三千牘，樂奏坤成第一篇。欲採蟠桃歸獻壽，蓬萊清淺半桑田。</p>
<p class="style16">勾合曲</p>
<p>秋風協應，生殿閣之微涼；廣樂具陳，韻金絲而間作。欲觀鳥獸之率舞，願聞笙磬之同音。上奉宸顏，教坊合曲。</p>
<p class="style16">勾小兒隊</p>
<p>朱干玉戚，本以象功；白叟黃童，皆知頌聖。盍命髡髦之侶，來陳舞勺之儀。上侑皇歡，教坊小兒入隊。</p>
<p class="style16">隊名</p>
<p>願同千歲樂，長奏太平謠。</p>
<p class="style16">問小兒隊</p>
<p>鎬京廣燕，方雲集於縉紳；沂水游童，忽鳧趨於庭廡。雖云小技，必有可觀。咫尺天顏，悉言汝志。</p>
<p class="style16">小兒致語</p>
<p>臣聞功存社稷，慶鍾高密之門；澤及本枝，天祚太任之德。候西風之入律，藹瑞氣之盈庭。嘉與四方，同稱萬壽。恭惟皇帝陛下，文思稽古，濬哲在躬。日奉東朝之歡，率用家人之禮。以謂慈儉之化，無德而能名；保佑之功，如天之難報。惟流傳於歌舞，庶髣髴其儀刑。臣等雖在弱齡，久陶孝治。敢率垂髫之侶，共陳振萬之儀。未敢自專，伏取進止。</p>
<p class="style16">勾雜劇</p>
<p>鸞旗日轉，雉扇雲開。暫回綴兆之文，少進俳諧之技。來陳善戲，以佐歡聲。上樂天顏，雜劇來歟。</p>
<p class="style16">放小兒隊</p>
<p>青衿旅進，雖末技而畢陳；黃屋天臨，知下情之無壅。既成文於綴兆，爰整袂以徘徊。再拜天階，相將好去。</p>
<p class="style16">勾女童隊</p>
<p>彤壺漏箭，隨雞唱以漸移；絳節綵髦，聞鳳簫而自舉。宜召散花之侶，來陳回雪之姿。上奉宸歡，兩軍女童入隊。</p>
<p class="style16">隊名</p>
<p>金風回翠袖，玉琯倚清歌。</p>
<p class="style16">問女童隊</p>
<p>鳳歌諧律，方資燕俎之歡；鷺羽分庭，忽集壽山之下。低鬟有待，振袂欲前。密邇天階，悉陳來意。</p>
<p class="style16">女童致語</p>
<p>妾聞塗山啟夏，來玉帛於萬邦；摯仲興周，胙本枝於百世。嘉辰共樂，壯觀一新。恭惟皇帝陛下，舜孝自天，堯仁浹物。膺昊穹之成命，席累聖之詒謀。惟地勢坤，永載無疆之德；以天下養，躬持胥樂之觴。六樂在庭，百工奏技。妾等親逢盛旦，獲望嚴宸。藝雖愧於驚鴻，心已先於儀鳳。願陳舞綴，上奉天顏。未敢自專，伏取進止。</p>
<p class="style16">勾雜劇</p>
<p>風清羽蓋，日轉槐庭。欲資載笑之歡，必有應諧之妙。暫回舞綴，少進詼辭。上悅天顏，雜劇來歟。</p>
<p class="style16">  放女童隊</p>
<p>八音間作，既成皦繹之文；萬舞畢陳，曲盡回翔之態。望彤闈而却立，斂翠袂以言歸。再拜天墀，相將好去。</p>
<p class="style11">集英殿秋宴教坊詞</p>
<p class="style16">教坊致語</p>
<p>臣聞天無言而四時成，聖有作而萬物睹。清淨自化，雖仰則於帝心；愷悌不回，亦俯同於眾樂。屬此九秋之候，粲然萬寶之成。吾王不游，何以勞農而休老；君子如喜，則必大亨以養賢。恭惟皇帝陛下，孝通神明，仁及草木。行堯、禹之大道，守成、康之小心。華夷來同，天地並應。以謂福莫大於無事，瑞曷加於有年。南極呈祥，候秋分而老人見；西夷慕義，涉流沙而天馬來。嘉與臣工，肅陳燕俎。禮元侯於三夏，諧庶尹於九成。宣示御觴，聳近臣之榮觀；臚傳天語，溢兩廡之歡聲。臣等幸覯昌辰，叨塵法部。採謠言於擊壤，助蒙瞍之陳詩。仰奉威顏，敢進口號。</p>
<p class="style16">口號</p>
<p>霜霏碧瓦尚生煙，日泛彤庭已集仙。藹藹四門多吉士，熙熙萬國屢豐年。高秋爽氣明宮殿，元祐和聲入管絃。菊有芳兮蘭有秀，從臣誰和白雲篇。</p>
<p class="style16">勾合曲</p>
<p>西風入律，間歌秋報之詩；南籥在廷，備舉德音之器。絃匏一倡，鐘鼓畢陳。上奉宸嚴，教坊合曲。</p>
<p class="style16">勾小兒隊</p>
<p>皇慈下逮，罄百執以均歡；眾技畢陳，示四方之同樂。宜進垂髫之侶，來修秉翟之儀。上奉威顏，教坊小兒入隊。</p>
<p class="style16">隊名</p>
<p>登歌依頌磬，下管舞成童。</p>
<p class="style16">問小兒隊</p>
<p>大君有命，肆陳管磬之音；童子何知，入簉工師之末。欲詳來意，宜悉奏陳。</p>
<p class="style16">小兒致語</p>
<p>臣聞天行有信，正得秋而萬寶成；君德無私，日將旦而群陰伏。清風應律，廣樂在庭。占歲事於金穰，望天顏之玉粹。沐浴膏澤，詠歌升平。恭惟皇帝陛下，天縱聰明，日躋聖知。無一物之失所，得萬國之歡心。雖擊壤之民，固何知於帝力；而後天之祝，亦各抒於下情。臣等幸以齠齔之年，得居仁壽之域。詠舞雩於沂水，久樂聖時；唱銅鞮於漢濱，空慚俚曲。願陳舞綴，少奉宸歡。未敢自專，伏候進止。</p>
<p class="style16">勾雜劇</p>
<p>朱絃玉琯，屢進清音；華翟文竿，少停逸綴。宜進詼諧之技，少資色笑之歡。上悅天顏，雜劇來歟。</p>
<p class="style16">放小兒隊</p>
<p>回翔丹陛，已陳就日之誠；合散廣庭，曲盡流風之妙。歌鐘告闋，羽籥言旋。再拜天階，相將好去。</p>
<p class="style16">勾女童隊</p>
<p>錦薦雲舒，來九成之丹鳳；霞衣鱗集，隱三疊之靈鼉。上奉宸嚴，教坊女童入隊。</p>
<p class="style16">隊名</p>
<p>香雲浮繡扆，花浪舞彤庭。</p>
<p class="style16">問女童隊</p>
<p>清禁深嚴，方縉紳之雲集；仙音單緩，忽簪珥之星陳。徐步香茵，悉陳來意。</p>
<p class="style16">女童致語</p>
<p>妾聞鈞天廣樂，空傳帝所之游；閶闔清風，理絕庶人之共。夫何仙聖，靡隔塵凡。仰瞻八采之威，自慶千齡之運。恭惟皇帝陛下，乾健而粹，离明而文。規摹六聖之心，人將自化；儀刑文母之德，天且不違。樂兹大有之年，申以示慈之會。虞韶既畢，夏籥將興。妾等分綴以須，審音而作；願俟工歌之闋，少同率舞之歡。未敢自專，伏取進止。</p>
<p class="style16">勾雜劇</p>
<p>絃匏迭奏，干羽畢陳。洽聞舜樂之和，稍進齊諧之技。金絲徐韻，雜劇來歟。</p>
<p class="style16">放女童隊</p>
<p>羽觴湛湛，方陳既醉之詩；鼉鼓淵淵，復奏言歸之曲。峨鬟佇立，斂袂却行。再拜天階，相將好去。</p>
<p class="style11">興龍節集英殿宴教坊詞<span class="style7">元祐二年</span></p>
<p class="style16">教坊致語</p>
<p>臣聞帝武造周，已兆興王之跡；日符祚漢，實開受命之祥。非天私我有邦，惟聖乃作神主。仰止誕彌之慶，集於建丑之正。瑞玉旅庭，爰講比鄰之好；虎臣在泮，復通西域之琛。式燕示慈，與人均福。恭惟皇帝陛下，睿思冠古，濬哲自天。煥乎有文，日講六經之訓；述而不作，思齊累聖之仁。夷夏宅心，神人協德。卜年七百，方過曆以承天；有臣三千，咸一心而戴后。彤庭振萬，玉座傳觴。誦干戈載戢之詩，作君臣相悅之樂。斯民何幸，白首太平。臣猥以微生，親逢盛旦。始慶猗蘭之會，願賡擊壤之音。下採民言，上陳口號。</p>
<p class="style16">口號</p>
<p>凜凜重瞳日月新，四方驚喜識天人。共知若木初升旦，且種蟠桃莫計春。請吏黑山歸屬國，紿扶黃髮拜嚴宸。紫皇應在紅雲裏，試問清都侍從臣。</p>
<p class="style16">勾合曲</p>
<p>祝堯之壽，既罄於歡謠；象舜之功，願觀於備樂。羽旄在列，管磬同音。上奉宸嚴，教坊合曲。</p>
<p class="style16">勾小兒隊</p>
<p>魚龍奏技，畢陳詭異之觀；齠齔成童，各效回旋之妙。嘉其尚幼，有此良心。仰奉宸慈，教坊小兒入隊。</p>
<p class="style16">隊名</p>
<p>兩階陳羽籥，萬國走梯航。</p>
<p class="style16">問小兒隊</p>
<p>工師在列，各懷自獻之能；侲子盈庭，必有可觀之技。未知來意，宜悉奏陳。</p>
<p class="style16">小兒致語</p>
<p>臣聞生民以來，未有祖宗之仁厚；上帝所眷，錫以聖神之子孫。孚佑下民，篤生我后。瞻舜瞳之日月，望堯顙之山河。若帝之初，達四聰於無外；如川方至，傾萬宇以來同。恭惟皇帝陛下，齊聖廣淵，剛健篤實。識文武之大者，體仁孝於自然。歌詩思齊，見文王之所以聖；誦書無逸，法中宗之不敢康。誕日載臨，輿情共祝。神策授萬年之算，洛書開五福之祥。臣等嬉遊天街，沐浴皇化。欲陳舞蹈之意，不知手足之隨。未敢自專。伏取進止。</p>
<p class="style16">勾雜劇</p>
<p>金奏鏗純，既度九韶之曲；霓衣合散，又陳八佾之儀。舞綴暫停，伶優間作。再調絲竹，雜劇來歟。</p>
<p class="style16">放小兒隊</p>
<p>游童率舞，逐物性之熙怡；小技畢陳，識天慈之廣大。清歌既闋，疊鼓屢催。再拜天階，相將好去。</p>
<p class="style16">勾女童隊</p>
<p>垂鬟在列，斂袂稍前。豈知北里之微，敢獻南山之壽。霓旌坌集，金奏方諧。上奉威顏，兩軍女童入隊。</p>
<p class="style16">隊名</p>
<p>君臣千載遇，歌舞八方同。</p>
<p class="style16">問女童隊</p>
<p>摻撾屢作，旌夏前臨。顧游女之何能，造彤庭而獻技。欲知來意，宜悉奏陳。</p>
<p class="style16">女童致語</p>
<p>妾聞瑞己來翔，共計生商之兆；群龍下集，適同浴佛之辰。佳氣充庭，和聲載路。輦出房而雷動，扇交翟以雲開。喜動人天，春還草木。恭惟皇帝陛下，凝神昭曠，受命穆清。三后在天，宜興王之世有；四人迪哲，知享國之無窮。乃眷良辰，欲均景福。庭設九賓之禮，樂歌四牡之章。妾等幸覯昌期，獲瞻文陛。雖乏流風之妙，願輸率舞之誠。未敢自專，伏候進止。</p>
<p class="style16">勾雜劇</p>
<p>清淨自化，雖莫測於宸心；詼笑雜陳，示俯同於眾樂。金絲再舉，雜劇來歟。</p>
<p class="style16">放女童隊</p>
<p>分庭久立，漸移愛日之陰；振袂再成，曲盡回風之態。龍樓却望，鼉鼓屢催。再拜天階，相將好去。</p>
<p><span class="style11">紫宸殿正旦教坊詞</span><span class="style17">元祐四年</span></p>
<p class="style16">教坊致語</p>
<p>臣聞行夏之時，正莫加於人統；採周之舊，王方在於鎬京。惟吉月之布和，休庶工而未作。使華遠集，鄰好交修。萃簪笏於九門，來車書於萬里。將興嗣歲，以樂太平。恭惟皇帝陛下，躬履至仁，誕膺眷命。法天地四時之運，民日用而不知；傳祖宗六聖之心，我無為而自化。九德咸事，三年有成。始御八音之和，以臨元日之會。人神相慶，夷夏來同。臣等忝與賤工，得親壯觀。知輿情之願頌，顧盛德之難形。不度荒蕪，敢進口號。</p>
<p class="style16">口號</p>
<p>九霄清蹕一聲雷，萬物欣榮意已開。曉日自隨天仗出，春風不得斗杓回。行看菖葉催耕籍，共喜椒花映壽杯。欲識太平全盛事，師師鵷鷺滿雲臺。</p>
<p class="style16">勾合曲</p>
<p>東風應律，南籥在庭。餞臘迎春，方慶三朝之會；登歌下管，願聞九奏之和。上悅天顏，教坊合曲。</p>
<p class="style16">勾小兒隊</p>
<p>工師奏技，咸踊躍以在庭；稚孺聞音，亦回翔而赴節。方資共樂，豈間微情。上奉宸歡，教坊小兒入隊。</p>
<p class="style16">隊名</p>
<p>仙山來絳節，雲海戲群鴻。</p>
<p class="style16">問小兒隊</p>
<p>六樂充庭，九賓在列。何彼垂髫之侶，欲陳振袂之能。必有來誠，少前敷奏。</p>
<p class="style16">小兒致語</p>
<p>臣聞正月上日，萬彙所以更新；群臣嘉賓，四方於是觀禮。雪方占於上瑞，風已告於先春。及此良辰，設為高會。恭惟皇帝陛下，子來九有，天覆兆民。煥乎其有文章，昭然若揭日月。安西都護，來輸八國之賝。南極老人，出效萬年之壽。還圭璋於鄰使，受圖籍於春朝。擊石摐金，奏鈞天之廣樂；跳九舞索，戲平樂之都場。臣等沐浴太平，詠歌新歲。鼓舞咸韶之韻，蹌揚鳥獸之間。未敢自專，伏候進止。</p>
<p class="style16">勾雜劇</p>
<p>以雅以南，既畢陳於眾技；載色載笑，期有悅於威顏。舞綴暫停，優詞間作。金絲徐韻，雜劇來歟。</p>
<p class="style16">放小兒隊</p>
<p>酒闌金殿，既均湛露之恩；漏減銅壺，曲盡風流之妙。望彤墀而申祝，整翠袖以言歸。再拜天階，相將好去。</p>
<p class="style11">興龍節集英殿宴教坊詞</p>
<p class="style16">教坊致語</p>
<p>臣聞天所眷命，生而神靈。惟三代受命之符，萃於茲日；實萬世無疆之福，延及我民。候南極之祥輝，交北鄰之瑞節。同趨鎬燕，爭頌堯封。恭惟皇帝陛下，稽古溫文，乘乾剛粹。體生知而猶學，藏妙用於何言。故得六聖承休，三靈眷佑。德隆星晷，齊六符而泰階平；河行地中，錫九疇而彞倫正。屬誕彌之令旦，履長發之嘉祥。夙設九賓於庭，遍舞六代之樂。日無私於臨照，葵藿自傾；天有信於發生，勾萌必達。臣等歷塵法部，獲造彤墀。下採民言，得三萬里之謠頌；登歌壽斚，以八千歲為春秋。不度無音，敢進口號。</p>
<p class="style16">口號</p>
<p>風卷雲舒合兩班，瞳瞳瑞日映天顏。觀書已獲千秋鏡，積德長為萬歲山。臘雪未消三務起，壬人不用五兵閑。相逢父老爭相賀，卻笑華胥是夢間。</p>
<p class="style16">勾合曲</p>
<p>笙磬同音，考中聲於神鼓；鳥獸率舞，浹和氣於敷天。上奉宸歡，教坊合曲。</p>
<p class="style16">勾小兒隊</p>
<p>眾技旅庭，振歡聲於無外；游童頌聖，陶至化於自然。上奉皇威，教坊小兒入隊。</p>
<p class="style16">隊名</p>
<p>壤歌皆白髮，象舞及青衿。</p>
<p class="style16">問小兒隊</p>
<p>跳踉廣陌，初疑竹馬之遊；合散彤墀，忽變驚鴻之狀。欲知來意，宜悉敷陳。</p>
<p class="style16">小兒致語</p>
<p>臣聞流虹啟聖，非人力所致之符；湛露均恩，與天下共享其樂。旁行海宇，外薄戎夷。咸欣載夙之辰，共獻無疆之祝。恭惟皇帝陛下，神武不殺，將聖多能。天生德於予，既稟徇齊之質；人樂告以善，輔成經緯之文。法慈儉於東朝，紬詩書於西學。載臨誕日，俯答輿情。非為靡曼之觀，庶備太平之福。臣等微生齠齔，學樂父師。就列紛紜，雖無殊於鳥獸；赴音俯仰，亦少效於涓塵。未敢自專，伏候進止。</p>
<p class="style16">勾雜劇</p>
<p>樂且有儀，方君臣之相悅；張而不弛，豈文武之常行。欲佐歡聲，宜陳善謔。金絲徐韻，雜劇來歟。</p>
<p class="style16">放小兒隊</p>
<p>末技畢陳，下情無壅。既成文於綴兆，猶斂袂以回翔。再拜天階，相將好去。</p>
<p class="style16">勾女童隊</p>
<p>飛步壽山，起香塵於羅襪；散花御路，泛回雪於錦茵。上奉宸顏，兩軍女童入隊。</p>
<p class="style16">隊名</p>
<p>生商來瑞鳦，浴佛降群龍。</p>
<p class="style16">問女童隊</p>
<p>玉座天臨，雖仙凡之有隔；翠鬟雲合，豈草木之無知。密邇天階，悉陳來意。</p>
<p class="style16">女童致語</p>
<p>妾聞千里一曲，變澄瀾於濁河；萬歲三稱，隱歡聲於靈岳。天人並應，夷夏來同。雖云北里之微，敢獻華封之祝。恭惟皇帝陛下，睿文冠古，神智無方。同堯、舜之性仁，而能濟眾；陋成、康之刑措，猶待積年。共欣建丑之正，再睹興龍之會。桑田東海，傾壽斚而未乾；汗竹南山，書頌聲而無極。妾等幸緣賤藝，獲望威顏。振萬於庭，欲赴干旄之節；間歌以雅，庶諧笙磬之音。未敢自專，伏候進止。</p>
<p class="style16">勾雜劇</p>
<p>舞綴暫停，歌鐘少闋。必有應諧之妙，以資載笑之歡。上悅天顏，雜劇來歟。</p>
<p class="style16">放女童隊</p>
<p>振袂再成，曲盡回風之妙；分庭久立，漸移愛日之陰。再拜天階，相將好去。</p>
</div>

<!-- end .main --></div>
<!-- end #main --></div>

</div>



</body></html>