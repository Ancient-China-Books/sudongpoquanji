<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡內制集-卷十</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>內制集</h5>
　<span class="style9">卷十</span>
<hr/>
<p><span class="style16">賜朝散大夫守尚書吏部侍郎充龍圖閣待制傅堯俞乞外郡不允詔</span><span class="style7">元祐三年閏十二月十四日</span></p>
<p>敕堯俞。卿望重本朝，進由公議。方卿大夫有為之際，亦士君子難得之時。而卿出領郡章，入佐治典。席未暖而輒去，政何時而報成。小疾行瘳，姑安厥位。</p>
<p><span class="style16">太皇太后賜門下手詔</span><span class="style7">元祐三年閏十二月十四日</span></p>
<p>敕門下。官冗之患，所從來尚矣。流弊之極，實萃於今。以闕計員，至相倍蓗。上有久閒失職之吏，則下有受害無告之民。故命大臣，考求其本。苟非裁損入流之數，無以澄清取士之源。吾今自以眇身，率先天下。永惟臨御之始，嘗敕有司。蔭補私親，舊無定限。自惟薄德，敢配前人。已詔家庭之恩，止從母后之比。今當又損，以示必行。夫以先帝顧託之深，天下責望之重。苟有利於社稷，吾無愛於髮膚。矧此恩私，實同毫末。忠義之士，當識此誠。各忘內顧之心，共成節約之制。今後每遇聖節，大禮生辰，合得親屬恩澤，並四分減一。皇太后、皇太妃準此。</p>
<p class="style16">賜皇伯祖宗晟辭免起復恩命許終喪制詔<span class="style7">元祐三年閏十二月二日</span></p>
<p>敕宗晟。夫衰麻之哀，達於上下；損益之變，權以重輕。雖事君均於事親，而奪志難於奪帥。俛聽終喪之守，以成致孝之全。言念篤誠，實增屢歎。</p>
<p class="style16">賜端明殿學士銀青光祿大夫致仕范鎮獎諭詔<span class="style7">元祐三年閏十二月二日</span></p>
<p>敕范鎮。朕惟春秋之後，禮樂先亡。秦漢以來，韶武僅在。散樂工於河海之上，往而不還。聘先生於齊魯之間，有莫能致。魏晉以下，曹鄶無譏。豈徒鄭衛之音，已雜華戎之器。間有作者，猶存典刑。然銖黍之一差，或宮商之易位。惟我四朝之老，獨知五降之非。審聲知音，以律生尺。覽詩書之來上，閱簨虡之在廷。君臣同觀，父老太息。方詔學士大夫論其法，工師有司考其聲，上追先帝移風易俗之心，下慰老臣愛君憂國之志。究觀所作，嘉歎不忘。</p>
<p><span class="style16">賜保寧軍節度使知大名府馮京進奉賀興龍節馬一十匹并冬節馬二匹詔</span><span class="style7">元祐三年閏十二月十八日</span></p>
<p>敕馮京。卿坐鎮全魏，隱若長城。遠馳頌禱之心，來效驂騑之貢。眷言忠藎，良極歎嘉。</p>
<p><span class="style16">賜泰寧軍節度觀察留後知相州李珣進奉賀冬馬一匹詔</span><span class="style7">元祐三年閏十二月十八日</span></p>
<p>敕李珣，卿宣化近邦，馳神北闕。屬茲陽月之吉，遠效王閑之良。言念忠勤，不忘嘉歎。</p>
<p><span class="style16">賜殿前都虞候寧州團練使知熙州劉舜卿進奉賀冬馬敕書</span><span class="style7">元祐三年閏十二月十八日</span></p>
<p>敕劉舜卿。職在分憂，忠存衛上。屬此秦正之旦，遠輸冀產之良。再省忠勤，不忘嘉歎。</p>
<p class="style16">賜大遼賀正旦人使正月一日就驛御筵口宣<span class="style7">元祐三年閏十二月二十五日</span></p>
<p>有敕。使華遠至，春律肇新。即卿舍館之安，昭我惠慈之眷。往陳燕豆，以樂佳辰。</p>
<p class="style16">賜大遼賀正旦人使內中酒果口宣<span class="style7">元祐三年閏十二月二十五日</span></p>
<p>有敕。卿等瑞節華軒，來修舊好。芳醪珍實，以薦新春。膺此寵頒，體予異眷。</p>
<p class="style16">班荊館賜大遼賀正旦使回程御筵口宣<span class="style7">元祐三年閏十二月二十五日</span></p>
<p>有敕。卿等使事告成，旋車言邁。方改轅於北道，暫弭節於都門。昭示眷懷，少留宴衎。</p>
<p class="style16">賜于闐國進奉人使正旦就驛御筵口宣<span class="style7">元祐三年閏十二月九日</span></p>
<p>有敕。重譯遠來，觀光戾止。屬人正之改律，樂天敘之發春。宜示寵休，式同燕喜。</p>
<p class="style16">賜外任臣寮進奉興龍節馬詔敕書<span class="style7">元祐三年閏十二月十八日</span></p>
<p>敕劉舜卿。汝忠於衛上，遠不忘君。爰因彌月之晨，來效充庭之禮。眷言勤篤，良極歎嘉。</p>
<p><span class="style16">雄州賜大遼國賀正旦人使回程御筵兼傳宣撫問口宣</span><span class="style7">元祐三年閏十二月二十五日</span></p>
<p>有敕。卿等已事告歸，柅居少憩。眷言長道，遠犯餘寒。宜錫燕嘉，以旌勞勩。</p>
<p class="style16">賜大遼賀正旦人使銀䤬鑼唾盂子錦被等口宣<span class="style7">元祐三年閏十二月十八日</span></p>
<p>有敕。卿等遠將鄰好，來慶春期。眷言跋履之勤，宜有珍華之錫。受茲異寵，體我至懷。</p>
<p class="style16">皇太妃宮閣慶落成開啟道場青詞</p>
<p>伏以良辰襲吉，華構一新。仰荷褒崇之私，得伸鞠育之報。落成告備，法會有嚴。請命上穹，馳神真聖。庶精誠之必達，錫壽祉於無窮。無任懇禱之至。</p>
<p class="style16">玉津園賜大遼賀正旦人使射弓例物口宣<span class="style7">元祐三年閏十二月三日</span></p>
<p>有敕。射以娛賓，抑將觀德。發而命中，曾不出正。宜旌審固之能，膺受珍良之賜。</p>
<p class="style16">瀛洲賜大遼賀正旦人使回程御筵口宣<span class="style7">元祐三年閏十二月二十九日</span></p>
<p>有敕。卿等已聘言還，犯寒遠邁。方脂車於北道，復弭節於邊城，宜錫宴嘉，以旌勞勩。</p>
<p class="style16">班荊館賜大遼賀正旦人使却回酒果口宣<span class="style7">元祐四年正月一日</span></p>
<p>有敕。卿等還璋言邁，弭節少留。念鞭轡之方勤，涉冰霜之餘凜。宜陳燕俎，以寵歸軒。</p>
<p class="style16">正月六日朝辭訖就驛賜大遼賀正旦人使御筵口宣<span class="style7">元祐四年正月一日</span></p>
<p>有敕。卿等使事告成，陛辭言邁。命近臣之往勞，庶遠道之少留。體我眷懷，共茲宴衎。</p>
<p class="style16">賜中大夫守尚書左丞王存生日詔<span class="style7">元祐四年正月四日</span></p>
<p>敕王存。在易之泰，與物皆春。於時良臣，生我王國。宜膺寵賫，以介壽祺。</p>
<p><span class="style16">賜龍圖閣直學士正議大夫權知開封府呂公孺上表陳乞致仕不允詔</span><span class="style7">元祐四年正月五日</span></p>
<p>敕公孺。朕雞鳴而起，志於求助。駘背之老，未敢即安。矧卿體力不衰，髮齒猶壯。遽有引年之請，殊乖圖舊之心。宜安闕官，以稱朕意。</p>
<p class="style16">賜呂公孺上表陳致仕不允詔</p>
<p>敕呂公孺。卿將相三世，凜乎正始之風；出入四朝，蔚然難老之狀。浩穰之治，談笑而成。方觀報政之能，遽有歸休之請。公議未可，卿其少安。</p>
<p class="style16">撫問鄜延路臣寮口宣<span class="style7">元祐四年正月八日</span></p>
<p>有敕。卿等分寄邊陲，輯寧吏士。眷言勤勩，良極軫懷。往致朕言，各宜尚慎。</p>
<p class="style16">賜光祿大夫守吏部尚書兼侍讀蘇頌上表乞致仕不允詔<span class="style7">元祐四年正月十二日</span></p>
<p>敕蘇頌。吾聞有志之士，以身殉道而遺名；有道之君，使人樂用而忘老。今卿不安其位，豈吾有愧於古哉。夫難進之士，年僅及而輒退；則已試之才，吾莫得而盡用矣。激揚多士，方資崔、毛之德；講誦舊聞，未卒褚、馬之業。事非小補，卿其少安。</p>
<p class="style16">賜蘇頌上表陳乞致仕不允詔</p>
<p>敕蘇頌。卿歷事四朝，允有一德。徒論徐公之奢儉，莫見子文之慍喜。朕既寤寐哲士，體貌元臣。方貴德齒之達尊，豈求筋力之常禮。矧卿方膺難老之錫，宜勵益壯之心。惜日有為，古人所重；引年求去，公議未安。勉為朕留，以慰人望。</p>
<p class="style16">賜濟陽郡王曹佾在朝假將百日特與寬假將理詔<span class="style7">元祐四年正月十二日</span></p>
<p>敕曹佾。卿賢戚莫二，德齒並隆。眷言朝請之勤，思見儀刑之老。謝病既久，軫念良深。推予賜告之恩，期於勿藥之喜。特與寬假將理。</p>
<p class="style16">賜西南蕃莫世忍等進奉敕書<span class="style7">元祐四年正月二十一日</span></p>
<p>敕莫世忍。汝守土遐陬，歸誠北闕。梯山修貢，款塞觀光。言念忠勤，至於嘉歎。</p>
<p class="style16">景靈宮宣光殿開啟神宗皇帝忌辰道場齋文<span class="style7">元祐四年正月二十四日</span></p>
<p>伏以至德難名，已立配天之極。孝思永慕，蓋有終身之憂。惟是佛乘，庶資冥福。屬弓劍上賓之日，就衣冠出游之庭。虔設淨筵，俾嚴勝果；庶超真覺，永庇含生。</p>
<p><span class="style16">賜光祿大夫守吏部尚書兼侍讀蘇頌上第二表陳乞致仕不允詔</span><span class="style7">元祐四年二月二日</span></p>
<p>敕蘇頌。夫天以多士寧王國，而祖宗以成德遺後人。方使壽考康強，以究其用。而朕乃以引年而聽其去，可乎？矧卿銓綜之精，談笑而辦。勉思職事，以稱朕心。</p>
<p class="style16">賜蘇頌上第二表請乞致仕不許詔</p>
<p>敕蘇頌。天官之任，老成所宜。坐執銓衡，有山公晚年之故事；簿書煩雜，獨蕭俛一時之偏詞。卿其總攬綱條，闊略苛細。委蛇退食，以慰士心。</p>
<p class="style16">東太一宮翻修殿宇奉告十神太一真君祝文<span class="style7">元祐四年正月七日</span></p>
<p>於穆祠宮，有嚴春祀。吏以時而按視，工揆日以修完。庶就絜新，永綏靈御。仰祈昭鑒，大庇含生。 </p>
<p class="style16"> 故尚服劉氏堂祭文<span class="style7">六月八日下院</span></p>
<p>惟靈選備禁廷，服勤內職。逮茲淪謝，良用愍傷。饋奠之儀，哀榮兼至。</p>
<p class="style16">故尚服劉氏墳所祭文<span class="style7">六月八日下院</span></p>
<p>惟靈服勤有年，罹命不淑。窀穸之事，日月有時。念爾永歸，歆予一奠。 </p>
<p><span class="style16">撫問鄜延路臣寮口宣</span><span class="style7">六月十一日下院</span></p>
<p>有敕。卿等各膺器使，祗服邊陲。眷茲靖安，時乃忠力。特加勞問，以示顧懷。</p>
<p class="style16">新除權禮部尚書梁燾辭免恩命不允詔<span class="style7">六月十三日下院</span></p>
<p>敕梁燾。卿出處以義，進退以禮。昔請補外，朕不得已而聽其去；今茲選用，眾以為宜而恨其晚。而卿又固辭，豈朕所望。成命不易，其速造朝。</p>
<p><span class="style16">賜宣徽南院使充太一宮使馮京乞依職任官例祗赴六參不允詔</span><span class="style7">六月十四日下院</span></p>
<p>敕馮京。朕以卿耆老厚德，重煩以庶事。而卿篤恭盡禮，自同於有司。既朝朔望，尚復勤請。雖抑抑自警，知卿有衛武之風；而僕僕亟拜，非朕待子思之意。宜遵前命，以副眷懷。</p>
<p class="style16">賜右正議大夫守尚書左僕射呂大防生日詔<span class="style7">六月十五日下院</span></p>
<p>敕大防。股肱之良，與國為重；家庭之慶，亦朕所同。適斯干獻夢之辰，均既醉太平之福。膺予寵錫，介爾壽祺。</p>
<p class="style16">賜右正議大夫守尚書左僕射呂大防生日禮物口宣<span class="style7">六月二十一日下院</span></p>
<p>有敕。惟茲穀旦，生我元臣。爰分服食之良，往助閨門之喜。式為爾壽，宜識朕心。</p>
<p class="style16">賜皇叔徐王顥生日禮物口宣<span class="style7">六月二十一日下院</span></p>
<p>有敕。乃眷賢王，實為社稷之衛；載臨誕日，永集邦家之休。臨遣使車，往致眉壽。</p>
<p class="style16">就驛賜大遼賀坤成節人使銀䤬鑼等口宣<span class="style7">六月二十三日下院</span></p>
<p>有敕。卿等遠勤使節，展慶誕辰。畏暑長途，方即安於舍館；精金良幣，宜往致於恩私。</p>
<p><span class="style16">賜翰林學士中大夫兼侍讀趙彥若辭免國史修撰不允詔</span><span class="style7">六月二十三日下院</span></p>
<p>敕彥若。卿學世其家，宜居載筆之地；官宿其業，已奏殺青之書。自託不能，殊非所望。祗膺成命，毋復固辭。</p>
<p class="style16">賜皇弟大寧郡王佖生日禮物口宣<span class="style7">六月二十五日下院</span></p>
<p>有敕。桑蓬示喜，復臨載育之辰；金幣展親，往致友于之愛。膺予寵賚，俾爾壽昌。</p>
<p class="style16">賜五臺山十寺僧正省奇等獎諭敕書<span class="style7">六月二十五日下院</span></p>
<p>敕。異景靈光，久聞示化。寶祠淨供，爰膺誕彌。念此恭勤，至於嘉歎。</p>
<p class="style16">賜河東節度使太師開府儀同三司太原尹致仕文彥博溫溪心馬詔<span class="style7">七月三日下院</span></p>
<p>敕彥博。惟我宗臣，名震夷落，狼心鴃舌，知獻厥誠。朕以張奐拒羌之獻，不如旅獒昭德之致。已敕邊吏答賜所直，其馬今以賜卿，至可領也。</p>
<p class="style16">班荊館賜大遼賀坤成節國信使副到闕酒果口宣<span class="style7">七月四日下院</span></p>
<p>有敕。卿等抗旃遠道，解鞅近郊。念館舍之未安，宜驂騑之少憩。式頒芳旨，以示眷懷。</p>
<p class="style16"> 賜馬步軍太尉姚麟已下罷散坤成節道場香酒果口宣<span class="style7">七月四日下院</span></p>
<p>有敕。卿等誕辰祗慶，法會告成。嘉與函生，同躋壽域。往頒芳旨，以勞忠勤。</p>
<p class="style16">賜大遼賀坤成節使副生餼口宣<span class="style7">七月七日下院</span></p>
<p>有敕。卿等抗旜暑路，弭節驛亭。眷惟行李之勤，往致珍鮮之饋。膺茲寵數，服我眷懷。</p>
<p class="style16">雄州白溝驛賜大遼賀坤成節人使却回御筵兼傳宣撫問口宣<span class="style7">七月七日下院</span></p>
<p>有敕。卿等飛蓋西風，改轅北道。喜山川之漸近，忘徒御之久勞。往致眷懷，少留燕衎。</p>
<p class="style16">玉津園賜大遼賀坤成節人使射弓例物口宣<span class="style7">七月八日下院</span></p>
<p>有敕。卿等圭璋致命，既已講歡。弓矢娛賓，亦將觀德。宜有珍華之賜，以旌審固之能。</p>
<p class="style16">賜平海軍節度使駙馬都尉李瑋已下罷散坤成節道場香酒果口宣<span class="style7">七月九日下院</span></p>
<p>有敕。卿等義重戚藩，志同忠報。屬誕辰之均慶，嘉法會之告成。宜示褒優，特加寵賚。</p>
<p class="style16">賜殿前都指揮使以下罷散坤成節道場香酒果口宣<span class="style7">七月九日下院</span></p>
<p>有敕。誕彌之慶，海宇攸同。嘉將帥之協恭，設人天之妙果。宜均寵錫，以示褒優。</p>
<p class="style16">賜皇伯祖高密郡王宗晟以下罷散坤成節道場香酒果口宣<span class="style7">七月九日下院</span></p>
<p>有敕。眷我宗英，志存忠報。修等慈之妙供，祝難老之昌期。嘉此精誠，均其慶賜。</p>
<p class="style16">賜同知樞密院事韓忠彥已下罷散坤成節道場香酒果口宣<span class="style7">七月九日下院</span></p>
<p>有敕。嘉我樞臣，義均一體。修茲淨供，慶續千齡。不有寵頒，曷旌忠報。</p>
<p class="style16">相州賜大遼賀坤成節人使却回御筵口宣<span class="style7">七月九日下院</span></p>
<p>有敕。鄰好既成，使華有耀。眷邦畿之漸遠，念郵傳之方勤。服我恩私，少留燕喜。</p>
<p class="style16">賜大遼國賀坤成節使副時花酒果口宣<span class="style7">七月十日下院</span></p>
<p>有敕。鄰歡既展，賓館歸休。宜命醆斚之醇，復致瓜華之侑。少將至意，其服茂恩。</p>
<p class="style16">坤成節尚書省賜宰臣已下御筵酒果口宣<span class="style7">七月十一日下院</span></p>
<p>有敕。忠存柱石，誠貫人天。共欣誕日之臨，既畢祗園之會。宜頒芳旨，以助燕私。</p>
<p class="style16">皇帝達太皇太后回大遼皇帝賀坤成節書</p>
<p>星火西流，慶慈闈之誕日；皇華北至，講鄰國之誠言。既達來音，俾修報禮。感銘之素，敷述難周。</p>
<p class="style16">皇帝回大遼皇帝問候書</p>
<p>軺車重幣，已修交慶之儀；尺素好音，復講久要之信。屬臨素節，允迪純禧。益冀保頤，式符企詠。</p>
<p><span class="style16">坤成節賜同知樞密院事韓忠彥已下尚書省御筵酒果口宣</span><span class="style7">七月十二日下院</span></p>
<p>有敕。修佛勝因，祈天永命。既肅成於梵供，益表見於忠誠。宜有寵頒，以同燕喜。</p>
<p class="style16">賜徐王罷散坤成節道場香酒果口宣<span class="style7">七月十二日下院</span></p>
<p>有敕。卿親賢莫二，忠孝實兼。饌蒲塞於祗園，薦椿齡於崇慶。喜成法會，宜有寵頒。</p>
<p class="style16">賜大遼賀坤成節人使朝辭訖歸驛御筵口宣<span class="style7">七月十二日下院</span></p>
<p>有敕。卿等已聘告歸，少休就館。即頒燕俎，臨遣輔臣。式示異恩，以榮回馭。</p>
<p class="style16">班荊館賜大遼賀坤成節人使回程御筵口宣<span class="style7">七月十二日下院</span></p>
<p>有敕。卿等方事回轅，聊茲弭蓋。念征途之尚永，加秋暑之未衰。往錫燕嘉，少休徒馭。</p>
<p class="style16">賜宰相呂大防已下罷散坤成節道場香酒果口宣<span class="style7">七月十二日下院</span></p>
<p>有敕。卿等竭誠衛上，體國均休。恪修西竺之儀，仰獻南山之祝。宜膺寵錫，以示褒優。</p>
<p class="style16">賜大遼賀坤成節使副內中酒果口宣<span class="style7">七月十二日下院</span></p>
<p>有敕。卿等來陳慶幣，克講鄰歡。載嘉遠聘之勤，宜示寵綏之意。頒茲芳旨，服我恩私。</p>
<p class="style16">賜大遼賀坤成節人使朝辭訖歸驛酒果口宣<span class="style7">七月十二日下院</span></p>
<p>有敕。卿等遠敦使事，率禮無違。既上謁辭，言還有日。宜加頒錫，益示寵榮。</p>
<p class="style16">坤成節就驛賜阿里骨進奉人使御筵口宣<span class="style7">七月十四日下院</span></p>
<p>有敕。汝等來修貢篚，適遘誕辰。宜均慶賜之恩，共樂亨嘉之會。往頒燕俎，咸極歡心。</p>
<p class="style16">瀛洲賜大遼賀坤成節人使回程御筵口宣<span class="style7">七月十四日下院</span></p>
<p>有敕。鞭轡既勞，封疆漸邇。雖勤歸念，少憩暑途。服我恩私，式同燕喜。</p>
<p class="style16">坤成節就驛賜于闐國進奉人使御筵口宣<span class="style7">七月十四日下院</span></p>
<p>有敕。汝等奉琛遠至，授館少留。適遘誕辰，宜均慶澤。欽承恩渥，共樂燕私。</p>
<p class="style16">班荊館賜大遼賀坤成節人使回程酒果口宣<span class="style7">七月十七日下院</span></p>
<p>有敕。卿等奉璋來聘，弭節言還。眷此暑途，少留歸馭。往頒燕俎，式示恩私。</p>
<p class="style16">賜夏國主進奉賀坤成節回詔<span class="style7">七月二十二日下院</span></p>
<p>敕。節紀誕彌，慶均臨照。眷守邦之雖遠，亦執贄以來同。嘉與朝臣，咸稱壽斚。戴惟忠恪，宜有寵頒。
  <br/>
</p>
<hr/>
</div>

<!-- end .main --></div>
<!-- end #main --></div>

</div>



</body></html>