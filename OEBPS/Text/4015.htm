<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡奏議集-卷十五</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>奏議集</h5>
　<span class="style9">卷十五</span>
<hr/>
<p><span class="style16">代張方平諫用兵書</span><span class="style7">熙寧十年</span></p>
<p>臣聞好兵猶好色也。傷生之事非一，而好色者必死。賊民之事非一，而好兵者必亡。此理之必然者也。夫惟聖人之兵，皆出於不得已，故其勝也，享安全之福。其不勝也，必無意外之患。後世用兵，皆得已而不已，故其勝也，則變遲而禍大，其不勝也，則變速而禍小。是以聖人不計勝負之功，而深戒用兵之禍。何者？興師十萬，日費千金，內外騷動，殆於道路者七十萬家。內則府庫空虛，外則百姓窮匱。饑寒逼迫，其後必有盜賊之憂，死傷愁怨，其終必致水旱之報。上則將帥擁眾，有跋扈之心，下則士眾久役，有潰叛之志。變故百出，皆由用兵。至於興事首議之人，冥謫尤重。蓋以平民無故緣兵而死，怨氣充積，必有任其咎者。是以聖人畏之重之，非不得已，不敢用也。</p>
<p>自古人主好動干戈，由敗而亡者，不可勝數，臣今不敢復言。請爲陛下言其勝者。秦始皇既平六國，復事胡越，戍役之患，被於四海。雖拓地千里，遠過三代，而墳土未乾，天下怨叛，二世被害，子嬰就擒，滅亡之酷，自古所未嘗有也。漢武帝承文、景富溢之餘，首挑匈奴，兵連不解，遂使侵尋及於諸國，歲歲調發，所向成功。建元之間，兵禍始作，是時蚩尤旗出，長與天等，其春戾太子生。自是師行三十餘年，死者無數。及巫蠱事起，京師流血，僵尸數萬，太子父子皆敗。班固以爲太子生長於兵，與之終始。帝雖悔悟自克，而歿身之恨，已無及矣。隋文帝既下江南，繼事夷狄，煬帝嗣位，此心不衰。皆能誅滅強國，威震萬里。然而民怨盜起，亡不旋踵。唐太宗神武無敵，尤喜用兵，既已破滅突厥、高昌、吐谷渾等，猶且未厭，親駕遼東。皆志在立功，非不得已而用。其後武氏之難，唐室淩遲，不絕如線。蓋用兵之禍，物理難逃。不然，太宗仁聖寬厚，克己裕人，幾至刑措，而一傳之後，子孫塗炭，此豈爲善之報也哉。由此觀之，漢、唐用兵於寬仁之後，故其勝而僅存。秦、隋用兵於殘暴之餘，故其勝而遂滅。臣每讀書至此，未嘗不掩卷流涕，傷其計之過也。若使此四君者，方其用兵之初，隨即敗衄，惕然戒懼，知用兵之難，則禍敗之興，當不至此。不幸每舉輒勝，故使狃於功利，慮患不深。臣故曰：勝則變遲而禍大，不勝則變速而禍小。不可不察也。</p>
<p>昔仁宗皇帝覆育天下，無意於兵。將士惰偷，兵革朽鈍，元昊乘間竊發西鄙，延安、涇、原、麟、府之間，敗者三四，所喪動以萬計，而海內晏然。兵休事已，而民無怨言，國無遺患。何者？天下臣庶知其無好兵之心，天地鬼神諒其有不得已之實故也。今陛下天錫勇智，意在富強。即位以來，繕甲治兵，伺候鄰國。群臣百寮，窺見此指，多言用兵。其始也，弼臣執國命者，無憂深思遠之心。樞臣當國論者，無慮害持難之識。在臺諫之職者，無獻替納忠之議。從微至著，遂成厲階。既而薛向爲橫山之謀，韓絳效深入之計，陳升之、呂公弼等，陰與之協力，師徒喪敗，財用耗屈。較之寶元、慶曆之敗，不及十一，然而天怒人怨，邊兵背叛，京師騷然，陛下爲之旰食者累月。何者？用兵之端，陛下作之。是以吏士無怒敵之意而不直陛下也。尚賴祖宗積累之厚，皇天保佑之深，故使兵出無功，感悟聖意。然淺見之士，方且以敗爲恥，力欲求勝，以稱上心。於是王韶構禍於熙河，章惇造釁於橫山，熊本發難於渝瀘。然此等皆戕賊已降，俘累老弱，困弊腹心，而取空虛無用之地，以爲武功。使陛下受此虛名而忽於實禍，勉強砥礪，奮於功名。故沈起、劉彜，復發於安南，使十餘萬人暴露瘴毒，死者十而五六，道路之人，斃於輸送，貲糧器械，不見敵而盡。以爲用兵之意，必且少衰。而李憲之師，復出於洮州矣。今師徒克捷，銳氣方盛，陛下喜於一勝，必有輕視四夷淩侮敵國之意。天意難測，臣實畏之。</p>
<p>且夫戰勝之後，陛下可得而知者，凱旋捷奏，拜表稱賀，赫然耳目之觀耳。至於遠方之民，肝腦屠於白刃，筋骨絕於饋餉，流離破產，鬻賣男女，薰眼折臂自經之狀，陛下必不得而見也。慈父孝子孤臣寡婦之哭聲，陛下必不得而聞也。譬猶屠殺牛羊、刳臠魚鱉以爲膳饈，食者甚美，死者甚苦。使陛下見其號呼於挺刃之下，宛轉於刀匕之間，雖八珍之美，必將投箸而不忍食，而況用人之命以爲耳目之觀乎？且使陛下將卒精強，府庫充實，如秦、漢、隋、唐之君。既勝之後，禍亂方興，尚不可救，而況所在將吏罷軟凡庸，較之古人，萬萬不逮。而數年以來，公私窘乏，內府累世之積，掃地無餘，州郡征稅之儲，上供殆盡，百官廩俸，僅而能繼，南郊賞給，久而未辦，以此舉動，雖有智者，無以善其後矣。且饑役之後，所在盜賊蠭起，京東、河北，尤不可言。若軍事一興，橫斂隨作，民窮而無告，其勢不爲大盜，無以自全。邊事方深，內患復起，則勝、廣之形，將在於此。此老臣所以終夜不寐，臨食而歎，至於慟哭而不能自止也。且臣聞之：凡舉大事，必順天心。天之所向，以之舉事必成；天之所背，以之舉事必敗。蓋天心向背之跡，見於災祥豐歉之間。今自近歲，日蝕星變，地震山崩，水旱癘疫，連年不解，民死將半。天心之向背，可以見矣。而陛下方且斷然不顧，興事不已，譬如人子得過於父母，惟有恭順靜思引咎自責，庶機可解。今乃紛然詰責奴婢，恣行箠楚，以此事親，未有見赦於父母者。故臣願陛下遠覽前世興亡之跡，深察天心向背之理，絕意兵革之事，保疆睦鄰，安靜無爲，固社稷長久之計。上以安二宮朝夕之養，下以濟四方億兆之命。則臣雖老死溝壑，瞑目於地下矣。昔漢祖破滅群雄，遂有天下，光武百戰百勝，祀漢配天。然至白登被圍，則講和親之議；西域請吏，則出謝絕之言。此二帝者，非不知兵也。蓋經變既多，則慮患深遠。今陛下深居九重，而輕議討伐，老臣庸懦，私竊以爲過矣。然人臣納說於君，因其既厭而止之，則易爲力，迎其方銳而折之，則難爲功。凡有血氣之倫，皆有好勝之意。方其氣之盛也，雖布衣賤士，有不可奪，自非智識特達，度量過人，未有能勇於銳奮發之中，舍己從人，惟義是聽者也。今陛下盛氣於用武，勢不可回，臣非不知。而獻言不已者，誠見陛下聖德寬大，聽納不疑。故不敢以眾人好勝之常心望於陛下，且意陛下他日親用兵之害，必將哀痛悔恨，而追咎左右大臣未嘗一言，臣亦將老且死，見先帝於地下，亦有以藉口矣。惟陛下哀而察之。</p>
<p class="style16">代滕甫論西夏書</p>
<p>臣素無學術，老不讀書。每欲披竭愚忠，上補聖明萬一，而肝肺枯涸，卒無可言。近者因病求醫，偶悟一事，推之有政，似可施行，惟陛下財幸。臣近患積聚，醫云：據病當下，一月而愈。若不下，半年而愈。然中年以後，一下一衰，積衰之患，終身之憂也。臣私計之，終不以一日之快，而易終身之憂。遂用其言，以善藥磨治半月而愈。初不傷氣，體力益完。因悟近日臣僚獻言欲用兵西方，皆是醫人欲下一日而愈者也。其勢亦未必不成。然終非臣子深愛君父欲出萬全之道也。以陛下聖明，將賢士勇，何往不克，而臣尚以爲非萬全者。俗言彭祖觀井，自繫大木之上，以車輪覆井，而後敢觀。此言雖鄙而切於事。陛下愛民憂國，非特如彭祖之愛身。而兵者凶器，動有存亡，其陷人可畏，有甚於井。故臣願陛下之用兵，如彭祖之觀井，然後爲得也。</p>
<p>臣竊觀自古用兵者，莫如曹操。其破滅袁氏，最有巧思。請試爲陛下論之。袁紹以十倍之眾，大敗於官渡，僅以身免。而操斂兵不追者，何也？所以緩紹而亂其國也。紹歸國益驕，忠賢就戮，嫡庶並爭，不及八年，而袁氏無遺種矣。向使操急之，紹既未可以一舉蕩滅，若懼而修政，用田豐而立袁譚，則成敗未可知也。其後北征烏丸，討袁尚、袁熙，尚、熙走遼東，或勸操遂平之。操曰：「彼素畏尚等。吾今急之則合，緩之則自相圖。其勢然也。」遂引兵還。曰：「吾方使公孫康斬送其首。」已而果然。若操者，可謂巧於滅國矣。滅國，大事也。不可以速。譬如小兒之毀齒，以漸搖撼之，則齒脫而小兒不知。若不以漸，一拔而得齒，則毀齒可以殺兒。故臣願陛下之取西夏，如曹操之取袁氏也。</p>
<p>方元昊強時，謀臣猛將，盡其智力，十年而不敢近。今者主弱臣強，其國內亂。陛下使偏師一出，斬名王，虜偽公主，築蘭，會等州，此真千載一時，天以此賊授陛下之秋也。兵法有之：同舟而遇風，則胡越相救如左右手。今秉常雖爲母族所篡，以意度之，其世家大族，亦未肯俯道首連臂爲此族用也。今乃合而爲一，堅壁清野，以抗王師，如左右手。此正同舟遇風之勢也，法當緩之。</p>
<p>今天威已震，臣願陛下選用大臣宿將素爲賊所畏服者，使兼帥五路。聚重兵境上，號稱百萬，蒐乘補卒，牛酒日至。金鼓之聲，聞於數百里間，外爲必討之勢，而實不出境。多出金幣，遣間使辯士離壞其黨與。且下令曰：「尺土吾不愛，一民吾不有也。其有能以地與眾降者，即以封之。有敢攘其地、掠其人者，皆斬。」不出一年，必有權均力敵內自相疑者。人情不遠，各欲求全，及王師之未出，爭爲先降，以邀重賞。陛下因而分裂之，即用其酋豪，命以爵秩，棋布錯峙，務使相仇，如漢封呼韓邪通西域故事。不過於要害處築一城，屯數千人，置一將以護諸部，可使數百年面內保境，不煩城守饋運，豈非萬全之至計哉。臣願陛下斷之於中，深慮而遠計之。</p>
<p>夫爲人臣計與爲人主計不同。人臣非攘地效首擄，無以爲功，爲陛下計，惟天下安社稷固耳。陛下神聖冠古，動容舉意，皆是功德。但能措泰山之安，與天地等壽，則竹帛不可勝紀，而堯、舜、禹、湯不足過也。議者不知出此，爭欲急於功名，履危犯難，以勞聖慮，臣竊不取。古人有言：「省功不如省事，省事不如清心。」劉洎諫唐太宗曰：「皇天以不言爲貴，聖人以不言爲德。老子稱大辯若訥，莊子言至道無文。且多記則損心，多言則耗氣，心氣內損，形神外勞，初雖不覺，後必爲累。須爲社稷自愛。」人臣愛君，未有如洎之深切者也。臣竊慕之。雖謫守在外，不當妄言，然自念舊臣，譬之老馬，雖筋力已衰，不堪致遠，而經涉嶮阻，粗識道路，惟陛下哀湣其愚而憐其意。不勝幸甚。</p>
<p class="style16">代滕甫辨謗乞郡狀</p>
<p>  臣聞人情不問賢愚，莫不畏天而嚴父。然而疾痛則呼父，窮窘則號天，蓋情發於中，言無所擇。豈以號呼之故，謂無嚴畏之心。人臣之所患，不止於疾痛，而所憂有甚於窮窘，若不號呼於君父，更將趨赴於何人。伏望聖慈，少加憐察。<span class="style7">中謝。</span></p>
<p>臣本無學術，亦無材能，惟有忠義之心，生而自許。昔季孫有言：「見有禮於其君者，事之，如孝子之養父母也。見無禮於其君者，誅之，如鷹鸇之逐鳥雀也。」臣雖不肖，允蹈斯言。但信道直前，謂人如己。既蒙深知於聖主，肯復借交於眾人。任其蠢愚，積成仇怨。一自離去左右，十有二年，浸潤之言，何所不有。至謂臣陰黨反者，故縱罪人，若快斯言，死未塞責。</p>
<p>竊伏思宣帝，漢之英主也。以片言而誅楊惲。太宗，唐之興王也。以單詞而殺劉洎。自古忠臣烈士，遭時得君而不免於禍者，何可勝數。而臣獨蒙皇帝陛下始終照臨，愛惜保全，則陛下聖度已過於宣帝、太宗，而臣之遭逢，亦古人所未有。日月在上，更何憂虞。但念世之憎臣者多，而臣之賦命至薄，積毀消骨，巧言鑠金，市虎成於三人，投杼起於屢至，倘因疑似，復致人言，至時雖欲自明，陛下亦難屢赦。是以及今無事之日，少陳危苦之詞。</p>
<p>晉王導，乃王敦之弟也，而不害其爲元臣。崔造，源休之甥也，而不廢其爲宰相。臣與反者，義同路人。獨於寬大之朝，爲臣終身之累，亦可悲矣。凡今遊宦之士，稍與貴近之人有葭莩之親，半面之舊，則所至便蒙異待，人亦不敢交攻。況臣受知於陛下中興之初，效力於眾人未遇之日，而乃毀訾不忌，踐踏無嚴，臣何足言，有辱天眷。此臣所以涕泣而自傷者也。</p>
<p>今臣既安善地，又忝清班，非敢別有僥求，更思錄用。但患難之後，積憂傷心，風波之間，怖畏成疾。敢望陛下憫餘生之無幾，究前日之異恩。或乞移臣淮浙間一小郡，稍近墳墓，漸謀歸休。異日復得以枯朽之餘，仰瞻天日之表，然後退伏田野，自稱老臣，追敘始終之遭逢，以詫鄉鄰之父老，區區志願，永畢於斯。伏願陛下憐其志察其愚而赦其罪，臣無任感恩知罪激切屏營之至。</p>
<p><span class="style16">代李琮論京東盜賊狀</span><span class="style7">元豐</span></p>
<p>右臣伏見自來河北、京東，常苦盜賊，而京東尤甚。不獨穿窬祛篋椎埋發冢之姦，至有飛揚跋扈割據僭擬之志。近者李逢徒黨，青、徐妖賊，皆在京東。凶愚之民，殆已成俗。自昔大盜之發，必有釁端。今朝廷清明，四方無虞，而此等常有不軌之意者，殆土地風氣習俗使然。不可不察也。漢高帝，沛人；項羽，宿遷人；劉裕，彭城人；黃巢，宛朐人；朱全忠，碭山人。其餘歷代豪傑出於京東者，不可勝數。故凶愚之人，常以此藉口，而其材力心膽，實亦過人。加以近年改更貢舉條制，掃除腐爛。專取學術，其秀民善士，既以改業，而其樸魯強悍難化之流，抱其無用之書，各懷不逞之意。朝廷雖敕有司，別立字號，以收三路舉人，而此等自以世傳樸學，無由復踐場屋，老死田里，不入彀中，私出怨言，幸災伺隙。臣每慮及此，即爲寒心。</p>
<p>揚雄有言：「御得其道，則天下狙詐咸作使，御失其道，則天下狙詐咸作敵。」而班固亦論劇孟、郭解之流，皆有絕異之姿，而惜其「不入於道德，茍放縱於末流」。是知人之善惡，本無常性。若御得其道，則向之姦猾，盡是忠良。故許子將謂曹操曰：「子，治朝之能臣，亂世之姦雄。」使韓、彭不遇漢高，亦與盜賊何異。臣竊嘗爲朝廷計，以爲窮其黨而去之，不如因其材而用之。何者？其黨不可勝去，而其材自有可用。昔漢武嘗遣繡衣直指督捕盜賊，所去以軍興從事，斬二千石以下，可謂急矣。而盜賊不爲少衰者，其黨固不可盡也。若朝廷因其材而用之，則盜賊自消，而豪傑之士可得而使。請以唐事明之。自天寶以後，河北諸鎮相繼僭亂，雖憲宗英武，亦不能平。觀其主帥，皆卒伍庸材，而能於六七十年間與朝廷相抗者，徒以好亂樂禍之人，背公死黨之士，相與出力而輔之也。至穆宗之初，劉總入朝，而河北始平，總知河北之亂，權在此輩，於是盡籍軍中宿將名豪，如朱克融之流。薦於朝，冀厚與爵位，使北方之人，羨慕向進，革其亂心。而宰相崔植、杜元穎，皆庸人無遠慮，以爲河北既平，天下無事。克融輩久留京師，終不錄用，饑寒無告，怨忿思亂。會張洪靖赴鎮，遂遣還幽州，而克融等作亂，復失河朔。</p>
<p>今陛下鑑唐室既往之咎，當收京東、河北豪傑之心。臣伏見近日沂州百姓程棐，告獲妖賊郭進等。竊聞棐之弟岳，乃是李逢之黨，配在桂州，豪俠武健，又過於棐。京東州郡如棐、岳者，不可勝數。此等棄而不用，即作賊。收而用之，即捉賊。其理甚明。臣願陛下精選青、鄆兩師，京東東西職司，及徐、沂、兗、單、濰、密、淄、齊、曹、濮知州，諭以此意。使陰求部內豪猾之士，或有武力，或多權謀，或通知術數而曉兵，或家富於財而好施，如此之類，皆召而勸獎，使以告捕自效。籍其姓名以聞於朝，所獲盜賊，量輕重酬賞。若獲真盜大姦，隨即錄用。若只是尋常劫賊，即累其人數，酬以一官。使此輩歆艷其利，以爲進身之資。但能拔擢數人，則一路自然競勸。貢舉之外，別設此科。則向之遺材，皆爲我用。縱有姦雄嘯聚，亦自無徒。但每州搜羅得一二十人，即耳目遍地，盜賊無容足之處矣。歷觀自古奇偉之士，如周處、戴淵之流，皆出於群盜，改惡修善，不害爲賢。而況以捉賊出身，有何不可。若朝廷隨材試用。異日攘戎狄，立功名，未必不由此塗出也。非陛下神聖英武，不能決行此策。臣雖非職事，而受恩至深，有所見聞，不敢瘖默。謹錄奏聞，伏候敕旨。</p>
<p><span class="style16">代呂大防乞錄用呂誨子孫劄子</span><span class="style7">元祐元年</span></p>
<p>臣竊見故御史中丞呂誨，忠於先朝，極陳讜論，至忤時宰，繼死外藩。臣等皆嘗與之同官，備聞論議，一切出於至誠，而有不撓不回之節。雖處散地，未嘗一日有忘朝廷之意。憂傷憤疾，以致殞沒。臨終之日，召司馬光面託後事，無一言及其家私，惟云朝廷事猶可救，願公更且竭力。歷觀前後議臣，忠勤忘身，少見其比。今其家甚貧，諸子仕於常調。欲望聖慈特賜矜憫，優加贈典，錄用諸子之才者，以旌名臣之後，取進止。<span class="style7">奉聖旨，呂由庚除太常寺太祝。</span></p>
</div>

<!-- end .main --></div>
<!-- end #main --></div>

</div>



</body></html>