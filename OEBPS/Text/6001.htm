<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡內制集-卷一</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>內制集</h5>
　<span class="style9">卷一</span>
<hr/>
<p class="style16">賜正議大夫同知樞密院事安燾乞外郡不許批答<span class="style7">元祐元年十月八日</span></p>
<p> 覽表具之。卿以應務之才，居本兵之地。綏靜中外，人無間言。何疑上章，欲求去位。未喻厥意，聞之憮然。夫榮親莫大於功名，養志不專於甘旨。而況魏闕之下，父母之邦。退食問安，孰便於此？勉循其舊，以卒輔予。</p>
<p><span class="style16">賜安燾乞外郡不允批答</span><span class="style7">元祐元年十月八日</span></p>
<p>省表具之。夫事親者，不擇地而安之，孝之至也。而況艱難之際，一日萬幾。冰淵之懼，當務同濟。卿練達兵要，灼知邊情。寄託之深，義難引去。亟求自便，朕何賴焉。</p>
<p><span class="style16">賜正議大夫同知樞密院事安燾乞退不允批答口宣</span><span class="style7">元祐元年十月十日</span></p>
<p>有敕。卿被遇先帝，勤勞有年。逮于眇躬，倚注彌重。宜安厥位，毋庸力詞。</p>
<p><span class="style16">雄州白溝驛賜大遼賀正旦人使御筵口宣</span><span class="style7">祐元年十一月</span></p>
<p>有敕。卿等遠馳使節，來慶春朝。屬歲律之凝嚴，涉道塗之修阻。宜頒宴衎，以勞勤劬。</p>
<p class="style16">趙州賜大遼賀興龍節人使茶藥口宣<span class="style7">元祐元年十月六日</span></p>
<p>有敕。卿等遠訪使軺，來陳慶幣。川塗甚阻，風霧可虞。特示至恩，往頒名劑。</p>
<p><span class="style16">賜正議大夫同知樞密院事安燾乞外郡不允斷來章批答口宣</span><span class="style7">元祐元年十一月十六日</span></p>
<p>有敕。卿職在樞要，表儀百官。進當以禮，退當以義。今茲求退，其義安在？亟還視事，毋復固辭。</p>
<p class="style16">雄州撫問大遼國賀興龍節使副口宣<span class="style7">元祐元年十月六日</span></p>
<p>有敕。卿等遠犯風埃，久勤軺傳。入疆兹始，授館少安。申命撫存，式昭眷獎。</p>
<p class="style16">賜金紫光祿大夫守尚書右僕射兼中書侍郎呂公著生日詔<span class="style7">元祐元年十月二十七日</span></p>
<p>敕公著。卿將相三世，輔翼兩朝。方斯干獻夢之辰，有既醉太平之福。宜膺慶賚，永錫壽康。今賜卿生日羊酒米麵等，具如別錄，至可領也。</p>
<p><span class="style16">賜皇叔祖建雄軍節度觀察留後同知大宗正事宗景上表辭恩命不允詔</span><span class="style7">元祐元年十月九日</span></p>
<p>敕宗景。省所上表辭免恩命事，具悉。朕初執珪幣，祗見上帝。嘉與百辟，徼福文考。大賚四海，始於親賢。皆神之休，義不當避。國有常典，爾無固辭。</p>
<p><span class="style16">賜皇叔祖宗景上表辭恩命不許詔</span><span class="style7">元祐元年十月九日</span></p>
<p>敕宗景。覽所上表辭免恩命事，具悉。國家有大祭祀，必均慶賞。邦甸侯衛，輝炮翟閽。無有遠邇，畢蒙惠澤。矧我懿親，實維顯相。祗率舊典，毋須固辭。</p>
<p><span class="style16">賜鎮江軍節度使檢校太傅開府儀同三司上柱國康國公判大名府韓絳上表乞致仕不許詔</span><span class="style7">元祐元年十月二十日</span></p>
<p>敕韓絳。覽所上表陳乞致仕事，具悉。卿四世元老，國之長城。端笏垂紳，不動聲氣。風采所及，自然折衝。軒冕丘園，其實何異。矧今艱難之際，日有冰淵之虞。黃髮在廷，未敢言病。豈宜獨善，遽欲即安。尚分北顧之憂，勿起退歸之念。強食自輔，體我至懷。</p>
<p><span class="style16">賜韓絳上表乞致仕不允詔</span><span class="style7">元祐元年十月二十日</span></p>
<p>敕韓絳。省所上表陳乞致仕事，具悉。功成身退，人臣之常。壽考康強，有不得謝。卿出入將相，垂三十年。豈以小郡，尚勤元老。徒得君重，臥護一方，使吏民瞻師尹之儀刑，蠻夷識漢相之風采。丘園之請，朕未欲聞。其省思慮，時寢食，親近藥餌，以副中外之望。</p>
<p><span class="style16">趙州賜大遼賀興龍節大使茶藥詔</span><span class="style7">元祐元年十月六日</span></p>
<p>敕。卿肅將慶幣，遠涉川途。風埃浩然，徒馭勤止。宜加寵錫，以示眷懷。</p>
<p><span class="style16">趙州賜大遼賀興龍節副使茶藥詔</span><span class="style7">元祐元年十月六日</span></p>
<p>敕。卿將命夙興，犯寒遠涉。駕言未息，軫念殊深。特致恩頒，以嘉勤瘁。</p>
<p class="style16">冬至福寧殿作水陸道場資薦神宗皇帝齋文</p>
<p>伏以聖神陟降，釋梵後先。適更來復之辰，茂薦往生之福。虔修淨供，仰導真游。</p>
<p class="style16">趙州賜大遼賀正旦副使茶藥詔<span class="style7">元祐元年十月十九日</span></p>
<p>敕。卿抗旌出境，夙駕在塗。眷言跋涉之勞，宜適興居之節。式頒良劑，以輔至和。</p>
<p><span class="style16">趙州賜大使茶藥詔</span><span class="style7">元祐元年十月十九日</span></p>
<p>敕。卿遠飭使軺，講修鄰好。蒙犯風霧，跋履山川。宜頒錫於珍芳，庶輔安於寢食。</p>
<p class="style16">趙州賜大遼國賀太皇太后正旦大使茶藥詔<span class="style7">元祐元年十月十九日</span></p>
<p>敕。卿恭講鄰歡，遠勤軺馭。言念驅馳之久，適丁寒沍之辰。宜錫珍良，式昭眷寵。</p>
<p class="style16">趙州賜副使茶藥詔<span class="style7">元祐元年十月十九日</span></p>
<p>敕。卿遠持使節，來慶春朝。方此沍寒，良勤啟處。宜示眷懷之異，式頒劑和之良。</p>
<p><span class="style16">趙州賜大遼國賀太皇太后正旦使副茶藥口宣</span><span class="style7">元祐元年十月二十八日</span></p>
<p> 有敕。卿等奉將邦幣，馳會歲元。眷言夙駕之勤，方次中塗之館。宜頒靈劑，以喻至懷。</p>
<p><span class="style16">趙州賜大遼國賀皇帝正旦使副茶藥口宣</span><span class="style7">元祐元年十月二十八日</span></p>
<p>有敕。卿等逖修鄰好，方次州封。言念沍寒，想勤跋履。特頒名劑，以示眷懷。</p>
<p class="style16">賜新除檢校太保依前河西軍節度使阿里骨加恩制告詔<span class="style7">元祐元年十月十五日</span></p>
<p>敕阿里骨。朕涓選靈辰，奉承宗祀。肆均介福，遍暨多方。卿世撫侯封，夙虔朝命。特加寵渥，用獎忠嘉。</p>
<p class="style16">賜新除依前交趾郡王李乾德加恩制告敕書<span class="style7">元祐元年十月十五日</span></p>
<p>敕乾德。朕躬執珪幣，大饗帝親。頒布湛恩，遍暨諸夏。卿世綏侯服，欽順朝廷。宜錫徽章，以昭異數。</p>
<p class="style16">太皇太后祭奠故夏國主祭文<span class="style7">元祐元年十一月十六日</span></p>
<p>乃眷外臣，嗣守西服。襲累世之忠順，荷先朝之寵光。惟天難忱，錫命不永。訃音遽至，閔悼良深。特遣使車，往陳奠幣。庶此恩禮，貫于幽明。</p>
<p><span class="style16">太皇太后賜故夏國主嗣子乾順詔</span><span class="style7">元祐元年十一月十六日</span></p>
<p>念爾守邦，藐然在疚。日月逾邁，祖葬有時。緬懷孝愛之深，想極攀號之戚。往助襄事，式昭異恩。</p>
<p><span class="style16">太皇太后賜故夏國主嗣子乾順詔</span><span class="style7">元祐元年十一月十六日</span></p>
<p>惟我列聖，眷爾有邦。非徒極其寵榮，蓋亦同其憂患。念爾哀疚，惻然顧懷。臨遣行人，往喻至意。且致奠賻之禮，以為存沒之光。</p>
<p class="style16">內中添蓋諸帝后神御殿告遷御容權奉安於慈氏殿祝文</p>
<p>於皇神考，肇啟閟祠。方增築之未寧，懼格思之有瀆。別嚴淨宇，祗奉睟容。式燕聖靈，永綏慈嘏。</p>
<p class="style16">集禧觀開啟祈雪道場青詞</p>
<p>伏以麥將覆塊，雪未掩塵。嗣歲之憂，下民安訴。具嚴法會，祗款閟宮。仰冀同雲，溥滋新臘。</p>
<p class="style16">內中慈氏殿告遷神御於新添修殿奉安祝文</p>
<p>伏以增築告成，閟嚴有奐。儼衣冠之來復，愾歎息之疑聞。昭格穆清，永綏燕翼。</p>
<p class="style16">故贈太師追封溫國公司馬光安葬祭文</p>
<p>嗚呼。元豐之末，天步惟艱。社稷之衛，中外所屬。惟是一老，屏予一人。名高當世，行滿天下。措國於太山之安，下令於流水之源。歲月未周，紀綱略定。天若相之，又復奪之。殄瘁不哀，古今所共。知之者神考，用之者聖母。馴致其道，太平可期。長為宗臣，以表後世。往奠其葬，庶知予懷。</p>
<p class="style16">賜侍衛親軍馬軍都虞候劉昌祚進奉賀明堂禮畢馬敕書<span class="style7">元祐元年十一月二十日</span></p>
<p>敕劉昌祚。大事告成，多方同慶。汝以分符之重，特修效馬之儀。載念勤誠，不忘嘉歎。</p>
<p class="style16">賜觀文殿大學士知潁昌府韓縝上表辭免恩命不允詔<span class="style7">元祐元年十一月二十五日</span></p>
<p>敕韓縝。朕躬祀總章，始行嚴配。推廣帝親之澤，覃及中外之臣。惟我老成，逮受顧命。均此介福，非朕敢私。國之故常，毋煩謙避。</p>
<p class="style16">班荊館賜大遼賀興龍節人使到闕酒果口宣<span class="style7">元祐元年十二月初一日</span></p>
<p>有敕。卿等肅將信幣，來慶誕辰。眷言行李之勞，宜有燕休之賜，受兹芳旨，體我眷懷。</p>
<p class="style16">就驛賜大遼興龍節人使回程酒果口宣<span class="style7">元祐元年十二月二十四日</span></p>
<p>有敕。卿等抗旌旋復，弭節少留。風埃浩然，徒馭勤止。宜有珍芳之賜，以昭眷寵之殊。</p>
<p class="style16">班荊館賜大遼賀正旦人使回程酒果口宣<span class="style7">元祐元年十二月二十八日</span></p>
<p>有敕。卿等遠會春朝，恪修鄰好。既卒聘事，豈無燕私。宜就錫於加籩，蓋式昭於異數。</p>
<p class="style16">正旦於福寧殿作水陸道場資薦神宗皇帝齋文</p>
<p>伏以棄黃屋以上賓，莫追風馭；抱烏號而永慕，再歷春朝。敢仗勝緣，式開淨供。仰頌羲堯之德，永追梵釋之游。</p>
<p class="style16">賜河東路諸軍來年春季銀鞋兼傳宣撫問臣寮將校口宣<span class="style7">元祐元年十二月七日</span></p>
<p>有敕。<span class="style7">汝卿</span>等從事邊陲，服勤師律。方踐更於春令，諒率履於天和。特有匪頒，以昭眷遇。</p>
<p class="style16">雄州賜大遼賀正旦人使回程御筵口宣<span class="style7">元祐元年十二月六日</span></p>
<p>有敕。卿等出疆繼好，已事言還。跋履冰霜，憩休館舍。宜有燕私之寵，以旌來往之勤。</p>
<p><span class="style16">就驛賜大遼賀正旦人使銀䤬鑼唾盂盂子錦被褥等口宣</span><span class="style7">元祐元年十二月十六日</span></p>
<p>有敕。卿等遠持信幣，來慶春朝。眷言行李之勞，方茲舍館之定。宜加頒賚，用示寵嘉。</p>
<p class="style16">賜鎮江軍節度使判大名府韓絳詔書湯藥口宣<span class="style7">元祐元年十一月九日</span></p>
<p>有敕。卿德望之隆，中外所屬。誠請雖極，輿論未安。毋復懷歸，以勤北顧。特頒良劑，以輔至和。</p>
<p class="style16">賜鎮江軍節度使判大名府韓絳上第二表乞致仕不許詔<span class="style7">元祐元年十一月二十九日</span></p>
<p>敕韓絳。為國無強於得人，用人莫先於求舊。雖已挂冠而謝事，尚俾安車而造朝。豈有體力未衰，蕃宣所寄，亟圖自便，遂欲言歸。矧卿德望並隆，神人所相。焉有滿盈之懼，夫何倚伏之虞。尚體至懷，少安厥位。</p>
<p class="style16">賜韓絳上第二表乞致仕不允詔<span class="style7">元祐元年十一月四日</span></p>
<p>敕韓絳。朕以眇躬，求助諸老。皆以艱難之際，不辭中外之勞。胡為累章，確守歸意。豈朕不善西伯之養，而無人子思之側乎？三復喟然，未喻厥指。朕意不易，卿其少安。</p>
<p class="style16">賜韓絳上第三表乞致仕不許斷來章詔<span class="style7">元祐元年十一月十四日</span></p>
<p>敕韓絳。君臣之義，憂樂同之。苟皆懷歸，誰任其事。卿之高識雅度，輕軒冕而樂丘園，天下所共知也，獨不念先帝託付之重乎？勉徇大義，勿復以言。</p>
<p class="style16">賜韓絳上第三表乞致仕不許斷來章詔</p>
<p>敕韓絳。功成身退，人臣之常禮。至於非常之遇，則必有無窮之報。朕待卿於形器之表，而卿自處於繩墨之內，未為得也。朕意不易，卿無復辭。</p>
<p class="style16">賜正議大夫同知樞密院事安燾乞退不允詔<span class="style7">元祐元年七月十三日</span></p>
<p>敕安燾。卿才當其位，義不辭勞，內之樞機之謀，外之疆場之議。既當身任其責，難以家事為辭。而況並奉君親，兩全忠孝。進無不得，退以何名。卿之所求，固非矯激。朕之不許，亦豈空文。亟還厥官，無煩朕命。</p>
<p class="style16">賜新除落致仕依前光祿大夫范鎮赴闕詔<span class="style7">元祐元年十月二十日</span></p>
<p>敕范鎮。夫有德君子，以精神折衝。譬之麟鳳，能服猛鷙。朕虛懷前席，以致諸老，非敢必以事諉也。苟得黃髮之叟，皤然在位，則朝廷尊嚴，姦宄消伏。卿雖篤老，乃心王室。毋憚數舍之勞，以副中外之望。</p>
<p class="style16">賜外任臣寮曆日詔敕書<span class="style7">元祐元年十一月二十八日</span></p>
<p>敕韓絳。朕申命日官，逆推嗣歲。眷予共理，頒此成書。勉劭農功，毋違時令。</p>
<p class="style16">賜新除依前中大夫守中書侍郎呂大防辭恩命不允詔<span class="style7">元祐元年十一月四日</span></p>
<p>敕大防。卿敦大直方，任重道遠。擢貳西省，蔽自朕心。雖與聞政事，為日未久，而歷試中外，勤勞百為，蓋有年矣。德位惟允，人無間言。亟服新命，毋煩朕訓。</p>
<p class="style16">賜新除依前光祿大夫刑部尚書蘇頌辭恩命不允詔<span class="style7">元祐元年十月十七日</span></p>
<p>敕蘇頌。卿篤於仁心，深於經術。用心司寇，期於無刑。朕惟孝處之深，三年不奪其志。又惟才難之故，千里以待其來。卿而不能，誰當能者。亟服乃事，毋煩力辭。</p>
<p class="style16">賜新除御史中丞傅堯俞辭免恩命不允詔<span class="style7">元祐元年十一月六日</span></p>
<p>敕堯俞。詩云：「剛亦不吐，柔亦不茹。」朕以卿有樊仲之風，是以擢卿為中執法。才難之歎，古今共之。豈以小嫌，而廢大任。與其拘文以自疑，不若直己而行義。亟服乃事，無煩固辭。</p>
<p class="style16">皇帝賜故夏國主嗣子乾順進奉賀正馬駝回詔<span class="style7">元祐元年十二月二十四日</span></p>
<p>詔故夏國主嗣子乾順。遠奉王正，來歸時事。惟此充庭之實，率皆任土之宜。乃眷忠勤，良深嘉歎。</p>
<p class="style16">太皇太后賜故夏國主嗣子乾順進奉賀正馬駝回詔<span class="style7">元祐元年十二月二十四日</span></p>
<p>詔故夏國主嗣子乾順。述職春朝，歸誠宰旅。修此效牽之視，致其乘服之良。再閱來章，式嘉忠節。</p>
<p class="style16">皇帝達太皇太后賀大遼正旦書<span class="style7">元祐元年十月</span></p>
<p>肇易歲元，發新榮於萬物；仰遵慈誨，修舊好於兩朝。遠飭使軺，肅將禮幣。庶迎壽祉，式副願言。</p>
<p class="style16">皇帝賀大遼皇帝正旦書<span class="style7">元祐元年十月</span></p>
<p>獻歲發春，共講三朝之慶。寶鄰繼好，茂膺五福之祥。申飭使車，往陳信幣。永言欣頌，曷罄諭陳。</p>
<p class="style16">奏告天地社稷宗廟宮觀寺院等處祈雨雪青詞齋祝文</p>
<p>伏以朞年以來，水旱作沴。迨茲徂歲，復苦常暘。疾疫將興，農末俱病。方齋居而默禱，庶精意之登聞。敢祈春臘之交，沛然雨雪之賜。願均介福，敷錫群生。</p>
<p class="style16">五嶽四瀆等處祈雪祝文</p>
<p>伏以歷冬不雪，兩歲之憂。疾癘將興，麥麰就稿。分命守土，告於有神。下民其咨，天聽不遠。毋愛同雲之澤，以成盈尺之祥。苟利於民，敢忘其報。</p>
<p class="style16">賜宰臣呂公著生日禮物口宣<span class="style7">元祐元年十月十六日</span></p>
<p>有敕。朕之元老，生以茲辰。實為邦國之華，豈獨閨門之慶。故命爾息，往宣余懷。仍分廄庫之良，以助子孫之壽。</p>
<p class="style16">相州賜大遼國賀興龍節使副御筵口宣<span class="style7">元祐元年十月十八日</span></p>
<p>有敕。卿等遠馳信幣，來慶誕辰。眷言四牡之勞，宜享加籩之禮。式頒寵數，以示至恩。</p>
<p><span class="style16">送伴正旦使副沿路與賀北朝生辰并正旦使副相見傳宣撫問口宣</span><span class="style7">元祐元年十二月九日</span></p>
<p>有敕。卿等方冬出使，涉春在塗。遠犯風埃，想勤跋履。勉加鞭策，即造會朝。</p>
<p class="style16">賜大遼賀正旦人使正月六日朝辭訖就驛御筵口宣<span class="style7">元祐元年十二月二十五日</span></p>
<p>有敕，卿等來修舊好，克備多儀。既陛見以告辭，將駕言而反命。載嘉勤勩，宜錫燕私。<br/>
</p>
<p class="style16">賜新除中大夫守尚書右丞劉摯辭恩命不許斷來章批答<span class="style7">元祐元年十一月</span></p>
<p>覽表具之。道有行藏，時有用舍。歲不我與，難以智求。道之將行，豈容力避。大言大利，固當安而受之；小行小廉，非所望於卿者。成命不再，可無復辭。</p>
<p class="style16">賜劉摯辭免恩命不允斷來章批答<span class="style7">元祐元年十一月</span></p>
<p>省表具之。政如農耕，以既獲為能事；言如藥石，以愈疾為成功。若耕不獲，疾不愈，朕何望焉。所以用卿者，非以富貴卿也。勉卒成業，何以辭為。</p>
<p class="style16">相州賜大遼賀正旦人使卻回御筵口宣<span class="style7">元祐元年十二月二十二日</span></p>
<p>有敕。卿等歲首奉觴，禮成復命，改轅北道，弭節近藩。宜錫宴私，以彰眷寵。</p>
<p class="style16">班荊館賜大遼賀正旦人使卻回御筵口宣<span class="style7">元祐元年十二月十九日</span></p>
<p>有敕。卿等遠達使辭，載嚴歸駟。方改轅於北道，暫弭節於都門。益重眷懷，往伸燕餞。</p>
<p class="style16">賜大遼賀正旦人使正月一日入賀畢就驛御筵口宣<span class="style7">元祐元年十二月十一日</span></p>
<p>有敕。卿等遠飭使軺，來修鄰好。屬此方春之旦，宜均既醉之歡。爰命燕胥，以昭眷寵。</p>
<p class="style16">皇帝達太皇太后回大遼皇帝賀正旦書<span class="style7">元祐二年正月五日</span></p>
<p>百年之好，既講於春朝；萬壽之儀，兼陳於幄殿。恭因省侍，具述來音。感懌之懷，言宣莫罄。</p>
<p class="style16">皇帝回大遼皇帝賀正旦書<span class="style7">元祐二年正月五日</span></p>
<p>東風協應，感徂歲之更新。遠使交馳，導歡言而講舊。粲然禮幣，申以書詞。欣懌之深，敷陳罔究。</p>
<p class="style16">賜鎮江軍節度使判大名府韓絳詔書湯藥口宣<span class="style7">元祐元年十一月十日</span></p>
<p>有敕。方面重寄，無逾老成。丘園歸休，難遂雅意。特頒珍劑，以示至懷。方此沍寒，益加調養。</p>
<p><span class="style16">賜新除依前中大夫守中書侍郎呂大防辭免恩命不允斷來章批答口宣</span><span class="style7">元祐元年十一月十一日</span></p>
<p>有敕。大政所關，西臺為重。朕難其選，無以易卿。宜即欽承，毋煩退避。</p>
<p><span class="style16">賜新除中大夫守尚書右丞劉摯辭恩命不允斷來章批答口宣</span><span class="style7">元祐元年十一月十五日</span></p>
<p>有敕。卿嘉猷屢告，清議所歸。授受之間，臣主無愧。速起視事，副朕所期。</p>
<p class="style16">班荊館賜大遼國賀興龍節人使赴闕口宣<span class="style7">元祐元年十一月二十一日</span></p>
<p>有敕。卿等抗旌遠道，弭節近郊。乃眷勤勞，良深軫念。特頒燕閈，以示惠慈。</p>
<hr/>
</div>

<!-- end .main --></div>
<!-- end #main --></div>

</div>



</body></html>