<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡內制集-卷二</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>內制集</h5>
　<span class="style9">卷二</span>
<hr/>
<p class="style16">皇帝爲冬節奏告永裕陵神宗皇帝表本</p>
<p>伏以曆紀天正，史書日至。感舒長於測景，增怵惕於履霜。恭惟謚號皇帝，德邁堯仁，功恢禹跡。游衣冠於原廟，徒仰威神；望松柏於橋山，永懷悲慕。</p>
<p class="style16">皇太后殿夫人爲冬節往永裕陵酌獻神宗皇帝表本</p>
<p>伏以一陽來復，萬物懷生。空臨觀祲之辰，無復稱觴之慶。恭惟謚號皇帝，道齊覆載，德冒華夷。從南狩於蒼梧，神游已邈；望西陵於銅雀，涕慕空深。</p>
<p class="style16">皇帝爲十一月一日奏告永裕陵神宗皇帝旦表本</p>
<p>伏以始餞餘寒，復興嗣歲。望寢園而增慕，悼日月之不留。恭惟謚號皇帝，道貫百王，澤涵萬宇。永瞻帝所之樂，坐起堯牆之悲。饋奠莫由，馳誠罔極。</p>
<p class="style16">皇太后殿夫人爲年節往永裕陵酌獻神宗皇帝表本</p>
<p>伏以葦桃在戶，徒講三朝之儀；椒柏稱觴，無復萬年之壽。恭惟謚號皇帝，功施無外，德洽有生。隨鼓漏於寢園，莫親饋奠；望衣冠於原廟，空極涕流。</p>
<p class="style16">皇帝爲三月一日奏告神宗皇帝旦表本</p>
<p>伏以既成春服，時方褉洛之初；祗謁寢園，古有薦鮪之禮。恭惟謚號皇帝，配天立極，如日載陽。仰餘澤之旁流，致群生之遂茂。光靈愈遠，涕慕空深。</p>
<p class="style16">皇帝爲神宗皇帝大祥往永裕陵奏告表本</p>
<p>伏以寢廟告成，永動廓然之感；柏城森列，遽興拱矣之悲。恭惟謚號皇帝，澤浸函生，慶垂後裔。配天無極，奉謨訓以長存；示民有終，悵神游之安在。恭修祥奠，莫訴哀誠。</p>
<p class="style16">皇帝爲神宗皇帝大祥內中奏告表本</p>
<p>伏以追號罔極，實抱終身之憂；祥禫有期，蓋迫先王之禮。恭惟謚號皇帝，睿明照世，神智自天。雖清廟肅雍，瞻之莫見；而威顏咫尺，凜然常存。悲慕之深，華夷所共。</p>
<p class="style16">皇太后殿夫人爲神宗皇帝大祥往永裕陵酌獻表本</p>
<p>伏以飆馭上賓，日以遠矣。隙駒遄邁，祥而廓然。恭惟謚號皇帝，道始家邦，化刑夷夏。天地之運，固代謝於陰陽；草木何知，徒興悲於霜露。莫親饋奠，惟極哀誠。</p>
<p class="style16">賜觀文殿學士正議大夫知河南府孫固乞致仕不許詔<span class="style7">元祐二年正月一日</span></p>
<p>敕孫固。視國如家，忠臣可以忘老；視民如子，君子可以忘勞。卿被遇三朝，出入二府。德望並隆，中外所服。故起之詞館，付以留籥。使士有所矜式，民有所依怙。屬任之意，豈輕也哉！釋位謀安，引年求避，此疏遠小臣之事，非所望於卿也。尚體至意，勿亟懷歸。</p>
<p class="style16">賜觀文殿學士正議大夫知河南府孫固乞致仕不許詔<span class="style7">元祐二年正月一日</span></p>
<p>敕孫固。卿英祖所擢，以遺神考。乃眷舊學，用之西樞。朕即位二年，未見君子。每惟圖任舊人之意，常有越在外服之歎。矧欲辭位而去，遂安丘園哉。三川重鎮，務舉大體。簿書期會，則有司存。優遊卒歲，可以忘老。</p>
<p class="style16">賜觀文殿學士正議大夫知河南府孫固再乞致仕不許詔<span class="style7">元祐二年正月二十五日</span></p>
<p>敕孫固。廊廟之舊，歷事三朝。名德並隆，如卿者有幾。無故釋位，其謂朝廷何。卿既自爲謀，亦爲乃后謀之。勉遵前詔，以慰中外之望。</p>
<p class="style16">賜觀文殿學士正議大夫知河南府孫固再乞致仕不許詔<span class="style7">元祐二年正月二十五日</span></p>
<p>敕孫固。朕永懷三宗，追用其人。所以尊禮慰藉其意者，自以爲無失矣。而卿浩然懷歸，若不可復留，何哉？勉徇大義，毋違朕志。</p>
<p class="style16">撫問熙河蘭會路臣寮口宣<span class="style7">元祐二年正月二十五日</span></p>
<p>有敕。卿等服勤疆埸，賦政兵民。言念劬勞，實分憂顧。特加存問，以示眷懷。</p>
<p class="style16">在京諸宮觀開啟神宗皇帝大祥道場齋文</p>
<p>伏以密音如昨，新穀再升。望仙馭於帝鄉，陳法筵於淨宇。人天來會，共修最勝之緣；梵釋同游，永錫無疆之慶。</p>
<p class="style16">撫問資政殿學士知揚州王安禮口宣<span class="style7">元祐二年正月二十七日</span></p>
<p>有敕。卿久去廊廟，出臨江淮。綏懷流亡，肅遏寇盜。遠惟勤瘁，特示撫存。</p>
<p class="style16">賜尚書左丞李清臣生日詔<span class="style7">元祐二年二月二十四日</span></p>
<p>敕清臣。春之方中，月復幾望。篤生王國之彥，蔚爲廊廟之華。神既聽於靖恭，民亦宜於愷悌。膺我慶賜，永綏壽祺。</p>
<p class="style16">景靈宮奉安神宗皇帝御容祝文</p>
<p>伏以恭承仙馭，奄宅殊庭。罄海宇以駿奔，儼人天之景從。願回日月之照，少答神民之心。乃眷新宮，永垂餘慶。</p>
<p class="style16">垂拱殿開啟神宗皇帝大祥道場齋文</p>
<p>伏以喪期有數，方歎於壑舟；法海無邊，聊資於岸筏。有嚴秘殿，恭啟淨筵。時御六龍，徘徊宮闕。永同千佛，陟降人天。</p>
<p class="style16">賜皇叔祖保信軍節度使安康郡王宗隱生日禮物口宣</p>
<p>有敕。卿屬尊望重，德厚慶隆。方誕育之令辰，有匪頒之故事。克膺壽祉，永服寵光。</p>
<p class="style16">天章閣權奉安神宗皇帝御容祝文</p>
<p>伏以唐虞稽古，雖絕名言。文武重光，已新崇構。下慰華夷之望，仰摹天日之容。將往宅於靈宮，永懷攀慕；願少安於秘殿，無盡瞻依。</p>
<p class="style16">賜皇叔祖寧國軍節度使華原郡王宗愈生日禮物口宣<span class="style7">元祐二年二月二十七日</span></p>
<p>有敕。卿望重宗盟，德隆藩服，載協誕彌之旦，光膺積慶之餘。特示寵頒，永綏壽祉。</p>
<p class="style16">內中福寧殿下寒節爲神宗皇帝作水陸道場齋文</p>
<p>伏以甚雨疾風，感春律之將變；鑽燧改火，悼喪期之不留。爰啟淨筵，以資冥福。願登大覺，永濟函生。</p>
<p class="style16">賜皇叔祖昭信軍節度使漢東郡王宗瑗生日禮物口宣<span class="style7">元祐二年二月二日</span></p>
<p>有敕。卿爵齒既隆，德望斯稱。載更誕日，胥慶家庭。式侑燕私，以資壽祉。</p>
<p class="style16">內中神御殿張挂奉安神宗皇帝御容祝文</p>
<p>伏以祥祭告終，聖靈改御。僾如在位，威不違顏。雖天日之光，固難形似；而神人之奉，永有瞻依。悲慕愈深，照臨無極。</p>
<p class="style16">神宗皇帝大祥祭訖徹饌除靈座時皇帝躬親扶神御別設一祭祝文</p>
<p>伏以俯就終喪，禮當即遠。永瞻陵廟，將徹几筵。攀慕若疑，追懷罔極。</p>
<p class="style16">寒節就驛賜于闐國進奉人御筵口宣<span class="style7">元祐二年二月</span></p>
<p>有敕。汝等觀光上國，述職遐方。屬茲改火之辰，想有懷歸之念。宜頒燕衎，以示恩私。</p>
<p class="style16">賜新除樞密直學士知定州韓忠彥乞改一偏州不允詔<span class="style7">元祐二年二月</span></p>
<p>敕忠彥。朕嘗覽閱古之圖，觀宗臣之文。俯仰今昔，有概於心。會中山闕守，差擇人門。卿庶幾焉，勉副朕意，何以辭爲。</p>
<p class="style16">賜樞密直學士守兵部尚書王存乞知陳州不允詔</p>
<p>敕王存。卿出入四朝，更涉夷嶮 。金石之節，終始惟一。六卿之長，所以倡九牧而厚風俗也，豈以職事煩簡爲輕重哉。君子出處，朝廷之大事，而風雨寒暑，膚理之微疾也。姑安厥位，以稱朕意。</p>
<p class="style16">奉安神宗皇帝御容赴景靈宮導引歌詞</p>
<p>帝城父老，三歲望堯心。天遠玉樓深。龍顏髣髴笙簫遠，腸斷屬車音。離宮春色瑣瑤林，雲闕海沉沉。遺民猶唱當時曲，秋雁起汾陰。</p>
<p class="style16">景靈宮宣光殿奉安神宗皇帝御容畢皇太后親詣行禮祝文<span class="style7">元祐二年三月十四日</span></p>
<p>伏以奕奕祠宮，巍巍天象。聖靈雖遠，哲命惟新。仰瞻如在之威，永錫無疆之慶。敢祈昭鑒，下燭微誠。</p>
<p class="style16">景靈宮宣光殿奉安神宗皇帝御容日開啟道場青詞<span class="style7">元祐二年三月十四日</span></p>
<p>伏以天鑒不遠，誠感則通。方寶構之肇新，宜神游之降格。具嚴法席，高詠靈篇。內安清淨之居，外錫烝黎之福。</p>
<p class="style16">景靈宮宣光殿奉安神宗皇帝御容罷散朱表<span class="style7">元祐二年三月十四日</span></p>
<p>伏以馭風雲闕，既參日月之光；弭節琳宮，尚答臣民之望。爰開法會，庶款真庭。願推往聖之心，永錫函生之福。</p>
<p class="style16">景靈宮宣光殿奉安神宗皇帝御容日開啟道場齋文</p>
<p>伏以祠宮夙啟，真室告成。仗勝會於佛僧，導靈游於梵釋。更推餘祉，旁及含生。</p>
<p class="style16">賜朝散大夫試御史中丞傅堯俞乞外郡不允詔<span class="style7">元祐二年三月十三日</span></p>
<p>敕堯俞。負中外之望，居得言之地。朕方虛己，樂聞嘉猷。乃者水旱連歲，民流未止。賊盜將熾，財力靡敝。卿既欲圖實效以酬恩，朕亦將考所言以責實。偃息藩郡，豈所望哉。</p>
<p class="style16">五嶽四瀆等處祈雨祝文<span class="style7">元祐二年三月十七日</span></p>
<p>期年以來，水旱作沴。振廩同食，冠蓋相望。已責勸分，公私並竭。惟待一熟之麥，以蘇垂死之民。而冬不雨以徂春，苗將秀而不實。顧惟冲昧，有失政刑。感傷陰陽，延及鰥寡。既非下民之罪，亦豈上帝之心。惟神聰明，毋愛膏澤。則民有息肩之漸，神無乏祀之憂。</p>
<p class="style16">賜鎮江軍節度使充集禧觀使韓絳茶藥詔<span class="style7">元祐二年三月</span></p>
<p>敕韓絳。春夏之交，寒燠相沴。起居之節，調適爲難。眷子元臣，久勞于外。宜加存問，且錫珍良。勉蹈至和，以符眷倚。</p>
<p class="style16">賜保寧軍節度使馮京告敕茶藥詔<span class="style7">元祐二年三月二十一日</span></p>
<p>敕馮京。卿以篤老，久勤外服。留籥之重，擁髦而東。蒙犯氛埃，徒御良苦。宜省思慮，近藥物。勉遵時令，以副眷懷。</p>
<p class="style16">賜鎮江軍節度使充集禧觀使韓絳赴闕詔<span class="style7">元祐二年三月二十七日</span></p>
<p>敕韓絳。卿擢自祖宗，輔翼先帝。德望之重，天下聳聞。與其置之一方，勞以民事；不若歸安闕下，式瞻儀刑。請老閒居，固非所望。嘉猷入告，夫豈不能。</p>
<p class="style16">賜鎮江軍節度使充集禧觀使韓絳赴闕詔<span class="style7">元祐二年三月二十七日</span></p>
<p>敕韓絳。爲天下計，則賢者常勞。爲人臣謀，則老者當逸。今朝廷待卿之意，酌處其中。奉朝請於琳宮，所以系民望；釋負荷於留籥，所以慰雅懷。勉及清和，亟還朝著。</p>
<p class="style16">賜新除保寧軍節度使馮京告敕詔書茶藥口宣<span class="style7">元祐二年三月二十八日</span></p>
<p>有敕。全魏之寄，舊德爲宜。勉即征途，以答民望。往頒珍劑，昭示眷懷。</p>
<p class="style16">賜鎮江軍節度使充集禧觀使韓絳詔書茶藥口宣<span class="style7">元祐二年三月二十八日</span></p>
<p>有敕。卿德齒俱高，誠請彌確。重以民事，久勞元臣。既飭還車，宜頒珍劑。尚加調養，以副眷懷。</p>
<p class="style16">大相國寺開啟祈雨道場齋文</p>
<p>伏以旱暵既久，麥禾將空。仰惟天人之師，宜專雲雨之施。庶幾慈愍，寬我憂危。</p>
<p class="style16">集禧觀開啟祈雨道場青詞</p>
<p>洞淵龍王，水府聖眾。飢饉之患，民流者朞年；吁嗟之求，詞窮於是日。乃眷陰靈之宅，實爲雲雨之司。涵濡之功，指顧而辦。罔吝天澤，以答民瞻。</p>
<p class="style16">賜故夏國主嗣子乾順進奉謝恩馬駝回詔<span class="style7">元祐二年四月十七日</span></p>
<p>詔故夏國主嗣子乾順。向遣行人，往賻襄事。繼陳方物，來奉謝章。惟忠可以附民，惟禮可以定國。勉終誠節，以副眷懷。</p>
<p class="style16">諸宮觀寺院等處祈雨青詞齋文</p>
<p>饑饉之患，民流者期年；吁嗟之求，詞窮於是日。仰惟至道之助，推廣上天之仁。召呼群龍，時賜霈澤。罔以不德，而廢其言。</p>
<p class="style16">天地社稷宗廟神廟等處祈雨祝文</p>
<p>惟德弗類，致常暘之災；斯民何辜，有荐饑之懼。旬浹不雨，麥禾皆空。循省再三，夙夜祗慄。引領雲霓之望，援手溝壑之餘。既窮之詞，其忍弗聽。</p>
<p class="style16">賜太師文彥博乞致仕不許批答<span class="style7">元祐二年三月二十九日</span></p>
<p>卿出入四世，師表萬民。無羨於功名，而有厭於富貴。其所以忘身徇國，舍逸就勞者，豈有求而然哉。凡以先帝之恩，生民之故也。卿之在朝，如玉在山，如珠在淵。光景不陳，而草木自遂。去就之際，損益非輕。昔西伯善養老，而太公自至。魯穆公無人子思之側，而長者去之。卿自爲謀則善矣，獨不爲朝廷惜乎？藥餌有間，時遊廟堂。家居之樂，何以異此。</p>
<p class="style16">賜太師文彥博乞致仕不許批答<span class="style7">元祐二年三月二十九日</span></p>
<p>朕修身以承六聖，虛己以聽四輔。而法度未定，陰陽未和，民未樂生，吏未稱職。中夜以思，方食而歎。雖不敢以事諉元老，實望其以身率百官。卿猶未即於安，孰敢不盡其力。此聖母沖人之本意，而天下有識之所望也。昔唐太宗以干戈之事，尚能起李靖於既老；而穆宗、文宗以燕安之際，不能用裴度於未病。治亂之效，於斯可見。朕意如此，卿其少安。</p>
<p class="style16">賜宰相呂公著乞退不許批答<span class="style7">元祐二年三月二十九日</span></p>
<p>卿才全而德備，積厚而施博。明亮篤誠，坐屈群策。既以天下公議而用於此矣，豈以卿之私意而聽其去哉。水旱之災，不德所召。卿當助我，求所以消復之道，不當求去我也。詩不云乎：「大夫君子，昭假無贏。大命近止，無棄爾成。」勉思厥職，以答民望。</p>
<p class="style16">賜宰相呂公著乞退不允批答<span class="style7">元祐二年三月二十九日</span></p>
<p>用賢之功，必要之久遠。日計不足，歲計有餘。朕之用卿，期於百姓之既富；卿之自信，亦豈一日而成功。常暘之災，天以警朕。夙夜祗懼，與卿同之。朕若歸過於股肱，何以答天戒；卿若釋政而安逸，何以塞民言。各思其憂，少安厥位。</p>
<p class="style16">賜太師文彥博乞致仕不允批答口宣<span class="style7">元祐二年三月二十九日</span></p>
<p>有敕。卿德望冠於累世，風采聞於四夷。方茲仰成，倚以爲重。退老之請，所未欲聞。</p>
<p class="style16">賜宰相呂公著乞退不允批答口宣<span class="style7">元祐二年三月二十九日</span></p>
<p>有敕。卿柱石本朝，著龜當代。方兹注意，實所仰成。宜體朕心，姑安其位。</p>
<p class="style16">賜尚書刑部侍郎范百祿乞外任不允詔<span class="style7">元祐二年三月二十九日</span></p>
<p>敕百祿。成王命君陳：「商民在辟，予曰辟，爾惟勿辟，予曰宥，爾惟勿宥，惟厥中。」古之有司，與天子相可否，蓋如此，而況公卿之間，議有異同而不盡其說哉。例在中書，與在有司，固宜審處，歸於至當。而卿遽欲以此去位，非古之道也。其益修厥官，以稱朕意。</p>
<p class="style16">賜交州進奉人朝見訖就驛御筵口宣<span class="style7">元祐二年四月五日</span></p>
<p>有敕。汝等恭持方物，來款塞垣。冒涉脩途，觀光上國。宜頒燕勞，以示恩私。</p>
<p class="style16">賜龍圖閣直學士新差知秦州呂公孺乞改授宮觀小郡差遣不允詔<span class="style7">元祐二年四月三日</span></p>
<p>敕公孺。朕顧懷西方，思得賢守，使邊有備，而民無擾。以卿耆老練達，德宇淵靜。秦又舊治，吏士服習。臥護諸將，無以易卿。</p>
<p class="style16">故聽宣劉氏堂祭文</p>
<p>奉侍有年，肅雍靡懈，今其亡矣，良用惻然。沒而有知，來舉兹奠。</p>
<p class="style16">故聽宣劉氏墳所祭文</p>
<p>盡瘁內職，歸全近郊。既掩諸幽，往致斯奠。賁其窀穸，極爾哀榮。</p>
<p class="style16">五嶽四瀆等處祈雨祝文<span class="style7">元祐二年四月十日</span></p>
<p>天人之交，應若影響。雨暘不順，咎在貌言。失之戶庭，害及寰宇。求治雖切，不當天意之中；聽言雖多，未聞民病之實。刑罰有過，賦役未平。一人之愆，百姓何罪。避坐徹膳，猶當許其自修；悔禍轉災，庶或救之將墜。於神蓋反掌之易，而民免擠壑之憂。仰瞻雲霓，待命旦夕。</p>
<p class="style16">五嶽四瀆等處謝雨祝文<span class="style7">元祐二年四月十日</span></p>
<p>乃者常暘爲災，歷時愈熾。念咎責己，寧丁我躬。求哀籲天，並走群望。果蒙膏澤之賜，一拯流亡之餘。我愧於民，敢廢無災之懼；神終其賜，願必有年之祥。</p>
<p class="style16">鄭州超化寺祈雨齋文<span class="style7">元祐二年四月九日</span></p>
<p>伏以常暘爲災，歷時愈熾。秋穀未蓺，夏苗將空。天意未回，佛慈所愍。願以不思議智力，大解脫神通。時興法雲，普賜甘澤。</p>
<p class="style16">鄭州超化寺謝雨齋文<span class="style7">元祐二年四月九日</span></p>
<p>等慈應物，不倦於禱求；神智無方，何難於膏澤。旱沴既弭，農民其康。仰惟不宰之功，豈待有爲之報。爰修淨供，少達純誠。</p>
<p class="style16">景靈宮罷散奉安神宗皇帝御容道場功德疏文<span class="style7">元祐二年四月七日</span></p>
<p>伏以肇新寶構，祗奉晬容。修妙供於珠庭，結勝緣於淨眾。真游永奠，法會告成。普冀含生，悉蒙餘祉。</p>
<p class="style16">賜外任臣寮進奉興龍節馬詔敕書<span class="style7">元祐二年四月十三日</span></p>
<p>敕韓縝。誕彌之慶，遠邇攸同。眷惟外服之良，來效右牽之禮。言念誠恪，不忘歎嘉。</p>
<p class="style16">賜彰化軍節度使開府儀同三司判大宗正事宗晟上表乞還職事不允詔<span class="style7">元祐二年四月十五日</span></p>
<p>敕宗晟。書云：「孝乎，惟孝友于兄弟，施於有政，是亦爲政。」卿以膝下之養，爲宗人之法。古之爲政，孰大於此，而欲以親辭職耶？其益修厥官，以稱吾意。</p>
<p class="style16">賜彰化軍節度使開府儀同三司判大宗正事宗晟上表乞還職事不允詔<span class="style7">元祐二年四月十五日</span></p>
<p>敕宗晟。古者庶子之官設，而邦國有倫。所治雖簡，而所寄甚重。卿爲宗室祭酒，德度之美，刑于中外。朕方慶瓜瓞之茂，而欲觀麟趾之應。益勵厥職，無棄爾成。</p>
<p class="style16">永裕陵修移角堠門戶柏窠奏告神宗皇帝祝文</p>
<p>園寢之奉，巡行以時。增植所宜，卜云其吉。先事而告，亦禮之常。</p>
<p class="style16">永裕陵修移角堠門戶柏窠祭告土地祝文</p>
<p>園寢之奉，栽植以時。惟爾有神，實嚴所守。敢祈昭鑒，永底平寧。</p>
<p class="style16">白溝驛賜大遼賀坤成節人使御筵兼傳宣撫問口宣<span class="style7">元祐二年四月十七日</span></p>
<p>有敕。卿等肅將慶幣，遠涉脩塗。風埃浩然，徒馭勤止。宜頒燕衎，以示眷懷。</p>
</div>

<!-- end .main --></div>
<!-- end #main --></div>

</div>



</body></html>