<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡外制集-卷中</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>外制集</h5>
　<span class="style9">卷中</span>
<hr/>
<p class="style16">司馬光三代·曾祖政太子太保</p>
<p>敕。書曰：「臯陶邁種德。」種之遠，故其發也難。發之難，故其報也大。古之君子，有種德於百年之前，而待報於數世之後者。昔聞其語，未見其人。某官某故曾祖某官某，篤行有聞，信於鄉國。懷道不試，遺其子孫。天不吾欺，再世而顯。至於曾孫，其德日躋。袞衣繡裳，進位於朝。退有事於家廟，其致朕命，詔於有神。尚食其報，以康乃後。可。</p>
<p class="style16">司馬光三代·曾祖母薛氏溫國太夫人</p>
<p>敕。朕自通籍之臣，皆有以寵綏其父母，而自祖以上，非予丞弼之家，莫獲褒顯。君子之孝，至於尊祖，以及其妣，用邦君之禮，以隆其家，可謂至矣。某官某故曾祖母某氏，專靜有守，柔嘉維則。經之以孝慈，緯之以恭儉。使清白之訓，不墜於子孫；而隱德之報，可質於天地。我有異數，詔於幽穸。翟茀副笄，尚服享之。可。</p>
<p class="style16">司馬光三代·祖炫太子太傅</p>
<p>敕。朕有元臣，以德媚於上下，民見其羽旄，聞其車馬之音，則稽首而聚觀之。況其父祖墳墓之所在，望其草木，蓋有流涕而拜者。錫命之寵，豈特以慰其家而已哉。某官某故祖父某官某，篤學力行，追配前人。仕道難進，止於一命。無疆之慶，在其子孫。風流未遠，英烈如在。歆予寵章，以慰民望。可。</p>
<p class="style16">司馬光三代·祖母皇甫氏溫國太夫人</p>
<p>敕。夫天人之際，若不可知；而善惡之報，各以其類。凡今富貴壽考，光顯於世，朕察其父母大父母，未有不仁而得之者也。某官某故祖母某氏，令德孝恭，著於閨門。好禮慈儉，刑於姻族。始生賢子，以大其家。而餘澤方茂，福祿未究，再世之後，莫之與京。愍冊追榮，國有常典。庶幾幽壤，服我寵靈。可。</p>
<p class="style16">司馬光三代·父池贈太師追封溫國公</p>
<p>敕。朕聞盛德之士，必與天合。考之古人而無疑，質諸鬼神而不慚。雖不當世，必有達者。某官某故父某官某，德為世範，言為士則。躬蹈險夷之節，庶幾顏、閔之行。事我仁祖，為時名臣。而儒術之用，止於侍從，德澤之施，極於方鎮。天厚其世，篤生異人。不求而名自章，不言而人自信。皆曰君子之子，宜為天下之用。朕既采民言，俾秉國成。而淵源之深，推本所自。命以師臣，胙之大國。使人知有道之士，雖沒有無疆之休。可。</p>
<p class="style16">司馬光三代·母聶氏溫國太夫人</p>
<p>敕。古之烈婦，著在史冊，非有憂患，不見名節。若夫令德懿行，秀於閨門，而湮滅無傳，何可勝數。獨賴子孫之賢，或以表見於世。君子之欲得位行道，豈非以顯親揚名之故歟。某官某故母聶氏，早以淑艾，嬪於德人。恭儉信順，以相其夫；慈和嚴翼，以成其子。使朕得名世之士，以濟於艱難。其遺風餘澤，蓋有存者。改封大國，正位小君。非獨以報其德，庶幾令名與子俱傳於天下。可。</p>
<p class="style16">司馬光三代·故妻張氏溫國夫人</p>
<p>敕。夫婦之好，義同賓友。勤瘁相成於艱難之中，而死生契闊於安樂之後。朕聞其事，惻然傷之。具官某故妻某氏，少以女士，不勤姆師。歸於德門，克有令問。從我元老，詞寵居約。遊神清凈之庭，守德寂寞之宅。始終之際，無愧古人。我有寵章，慰其永逝。其正名於大國，以從姑於九原。可。</p>
<p class="style16">司馬光三代·張恕將作鑒丞</p>
<p>敕。朕惟人材之難，長育之無素，事至而求，有不可得。是以訪之元臣大老之家，推擇其子弟，庶幾似之。以爾名臣之子，篤學好禮，敏於從政。試之匠事，以觀其能。爾克遠猷，無忝乃父，以稱朕意。可。</p>
<p class="style16">司馬光三代·趙濟知解州</p>
<p>敕。趙濟。古者官有常人，士有定論。雍也可使南面，求也可使為百乘宰。論定而官不浮，則民服。汝長西師，歷年於此矣。考之清議，不曰汝宜，尚畀一城，以觀來效。敬之戒之，毋失朕命。可。</p>
<p class="style16">司馬光三代·李承之知青州</p>
<p>敕。朕東望齊魯之國，河岱之間，沃野千里，生齒億萬，商農阜通，儒俠雜居，可以大度長者勝，難以細謹法吏治也。具官李承之，生於甲族，世為名臣。屢試有勞，所見者大。肆予命汝，尹茲東土。昔曹參為齊，問治於其師蓋公。公曰：「治道貴清凈而民自定。」汝師其言，則予汝嘉。可。</p>
<p class="style16">韓維三代·曾祖處均燕國公</p>
<p>敕。漢諸袁之父子，四世繼出五公；唐諸溫之兄弟，同時並列三省。著在圖史，古無擬倫；眷予世臣，有若韓氏。億事仁祖，始參大政。篤生三子，咸秉國成。豈惟嗣世之賢，實賴積善之報。具官某曾祖某，潛德不耀，久而自彰。天祚厥家，世濟其美。盛矣曾孫之貴，蔚為三壽之朋。逮予纘嗣之初，繼受艱難之託。允文則靖，既直且溫。旋觀純德之全，尚識遺風之自。是用因上公之舊秩，開北國之新封。仰以增廟室之光華，俯以慰烝嘗之怵惕。可。</p>
<p class="style16">韓維三代·曾祖母李氏燕國太夫人</p>
<p>敕。朕惟公卿之家，有能父子躬履一德，弼亮三世，非其淵源深長，外有羔羊諒直之賢，內有鳴鳩均一之助，亦安能奕世秉義，久而不忘者乎。具官韓維曾祖母李氏，育德名家，作嬪良士。珩璜之節，動必以禮；蘋藻之薦，敬而有儀。用能使其後昆，丞弼我國家，以無斁於世。今其蒞政，責任茲始。余亦何愛大國，不以易湯沐之舊。可。</p>
<p class="style16">韓維三代·祖保樞魯國公</p>
<p>敕。朕方圖任股肱之臣，以光大祖宗之業。思廣斯志，以及爾私。人之念祖，誰不如我。是以推沛恩命，褒顯前人。具官某祖某，躬服仁義，著跡鄉黨。積累深厚，見於子孫。或佐我仁祖之盛明，或相我神考之休烈。遺風未遠，故吏尚存。逮茲纘承，繼用耆哲。朕既恭默思道，垂拱責成。與其寵祿厥躬，不若尊大其祖。上以報貽謀之德，下以勵移孝之誠。肇新曲阜之封，增寵師臣之贈。服我休命，益大爾家。可。</p>
<p class="style16">韓維三代·祖母郭氏周氏贈魯國太夫人</p>
<p>敕。古者婦人，爵因其夫，貴以其子。雖有過人之才，絕俗之行，不得所託，不表於世。今余輔臣父子兄弟，先後相望，以師長我百辟。願推鴻恩，光顯先烈。維考維妣，咸追錫休命，肆予寵嘉之。具官祖母某氏，德稱閨闈，化及宗黨。允蹈家人之正，居有鵲巢之福。翟衣之盛，由子而獲。國封之貴，及孫而大。茲用錫爾周公之履，以熾韓氏之祧。庶其有知，服我新命。可。</p>
<p class="style16">韓維三代·父億贈冀國公</p>
<p>敕。朕聞仁宗在位之久，有同成、康，得士之盛，不減武、宣。如儲藥石，以待疾病，如種梓漆，以備器用。凡今中外文武之選，率多慶曆、嘉祐之人。而況一時之老成，與聞當年之大政。德業傳於父老，儀刑見於子孫。名在國史，像在原廟。朕用慨然，想見其人。具官某故父某少稟異材，進由直道。出為循吏，入為名卿。福祿終身，而人不疵，富貴奕世，而天不厭。實生三子，翼輔兩朝。旌旄交馳，棨戟互設。朕欲貢其家廟，而貴已窮於人爵。改封大國，益著隆名。庶使昭陵之老臣，永為北土之藩輔。可。</p>
<p class="style16">韓維三代·母蒲氏王氏贈秦國太夫人</p>
<p>敕。慎終追遠，仁也。顯親揚名，孝也。得志行道，澤可以及天下，而富貴不能及其親，天也。雖不能及，而追榮之典，可以貫幽明，褒大之訓，可以表後世，禮也。嗚呼，此亦仁之至，義之盡矣。具官某故母某氏，族為士望，德為女師。恭儉以相其夫，嚴敬以成其子。使朕獲老成之佐，以濟艱難之初。宜推異恩，以報舊德。可。</p>
<p class="style16">韓維三代·故妻蘇氏永嘉郡夫人</p>
<p>敕。婦人有德行才智之能，而不得施於事，有言語文章之美，而不得聞於人，而況仁而不壽，賢而不祿者乎。此詩人所以賦彤管，而史氏所以傳列女也。具官某故妻某氏，少以女士，秀於閨門，來嬪德人，動以禮法。而不得與君子偕老，翟茀以朝，哀哉，若人命之不淑。其改賜湯沐，寵以訓詞，庶幾采蘩之遺芳，不與宿草而共盡。可。</p>
<p class="style16">韓維三代·妻張氏同安郡夫人</p>
<p>敕。朕登進元臣，專以德選，退食委蛇，省察其私，有召南之風焉。抑抑威儀，惟德之隅，非內有相貳，何以及此。具官韓維妻張氏，生於冠族，作配君子。言有物則，行應圖史。宜疏湯沐之封，以稱山河之象。祗服明命，佑我老臣。俾無內顧之憂，專任仰成之寄。可。</p>
<p class="style16">趙濟落直龍圖閣管勾中嶽廟</p>
<p>敕具官趙濟。有司言汝罪惡有狀，小人有不忍為而汝為之。朕惟羞汙搢紳，重置汝於理。其退處散地，以勵風俗。可。</p>
<p class="style16">王彭知婺州孫昌齡知蘇州岑象求知果州</p>
<p>敕具官某。為吏莫不欲威而明。威不可立也，惟公則威。明不可作也，惟虛則明。郡無大小，民無剛柔，事無繁簡，政無難易，惟公而虛，無適而不治。以爾用法之久，不失仁恕，折獄之多，滋識情偽。<span class="style7">孫昌齡、岑象求改云：「端靜有守，悃愊無華，奉使歷年，吏民宜之。」</span>其悉乃心，施於有政。不侮鰥寡，毋擾獄市，稱朕意焉。可。</p>
<p class="style16">王子韶主客郎中周尹考功郎中</p>
<p>敕具官某等。事有繁簡，才有所宜，要之郎官，天下之清選也。朕有所擇於其人，而無所輕重於其間。以爾子韶博聞強記，老而能學。以爾尹果藝而達，知無不為。各率其職，而用其長，朕將觀焉。可。</p>
<p class="style16">蔣之奇天章閣待制知潭州</p>
<p>敕。三后在上，遺文在下，炳若雲漢，昭回於天。乃眷藏書之府，因為育材之地。爰登秀傑，以備顧問。雖持節出使，剖符分憂，一卦名於其間，遂增重於所蒞。且使民見侍從之出守，知朝廷之念遠也。具官蔣之奇，少以奇才，輔之博學，藝於從政，敏而有功。使之治劇於一方，固當坐嘯以終日。勿謂湖湘之遠，在余庭戶之間。務安斯民，以稱朕意。可。</p>
<p class="style16">皇伯祖宗勝贈太尉北海郡王</p>
<p>敕。夫以三公之位，冠諸侯王之爵，元勳盛德，有不能兼。非我父兄親賢之隆，加之死生哀榮之極，則朕豈以此授非其人哉。具官宗勝，生於高明，克自抑畏。忠厚以為質，禮敬以自文。貴窮人爵，而無驕佚之譏；考終天命，而有歸全之美。始終之際，中外所賢；日月有時，窀穸告具。備物典冊，以將余哀。豈獨慰九原之思，蓋將勸庶邦之義。可。</p>
<p class="style16">劉有方可昭宣使依舊嘉州刺史內侍省內侍押班</p>
<p>敕。朕為天下父母，推一心以馭百官，內外雖異，愛無差等。皆欲其處無過之地，受有名之賞。則上下相安，人無間言。具官劉有方，少知忠恪，晚益詳練。砥礪廉隅，有搢紳之風；祗畏簡書，無戲怠之色。歷歲滋久，積勞當遷。考之有司，皆曰應法。往服新寵，朕不汝私。可。</p>
<p class="style16">宋滋可右侍禁</p>
<p>敕。宋滋。疆場之臣，所以奮不顧身，義不旋踵者，以朕為能恤其孤也。何愛一官，不以慰死者之意，且以為吏士之勸乎。可。</p>
<p class="style16">鞠承之可秦州通判</p>
<p>敕。具官鞠承之。自恢復西鄙，秦為內郡。宿兵之眾，有損於前，而遠輸之勞，至相倍蓰。軍政雖簡，民事為重。臨郡之職，專在養民。有司擇材，曰汝可使。往辦乃事，無忝所知。可。</p>
<p class="style16">文及可衛尉少卿</p>
<p>敕。具官文及。汝三公子以才行聞，擢置要劇，眾以為宜。而師臣執謙，重違其請。周廬宿衛，職親而務簡。雖未足以究觀汝能，而退食休沐，下車里門，浣衣子舍。豈非搢紳之美談，而當世之榮觀乎。可。</p>
<p class="style16">李杲卿可京西轉運副使張公庠可廣東轉運副使楚潛可廣西轉運副使吳革可廣東轉運判官</p>
<p>敕。某官某。朕即位以來，發號施令，務求厥中。而寬者喜縱，忘先帝之約束，急者樂刻，襲文吏之故態。汝以才能治狀，達於朕聽，其往視之。夫治民如牧羊然，視其後者而鞭之。可。</p>
<p class="style16">童珪父參年一百二歲可承務郎致仕</p>
<p>敕。童珪父參。古者天子巡守方岳之下，問百年者就見之，而絳縣役老趙武謫其輿尉。今汝黃髮鮐背，以上壽聞，其可使與編戶齒乎。往以忠孝，教而子孫。可。</p>
<p class="style16">單可度可三班借職出職</p>
<p>敕。單可度。在官滋久，更事亦多，而無大過，有足嘉者。往祗寵命，益務廉平。可。</p>
<p class="style16">智誠知宜州</p>
<p>敕。具官智誠。蠢爾裔夷，譬之蜂蟻，勝之不武，不勝為患。惟爾守臣，威信兩立，勝之以不戰，消患於未萌。則民受其賜，予惟汝嘉。可。</p>
<p class="style16">張仲可左班殿直</p>
<p>敕。張仲。歲之不易，盜賊屢作。爰設勇爵，以勸追胥。爾能奮身，以除民害，必信之賞，其可忘乎。可。</p>
<p class="style16">張誠一責受左武衛將軍分司南京</p>
<p>敕。具官張誠一。孝治之極，天下順之。不子之罰，民不輕犯。而貴近之間，尚有誠一。朕甚傷之。乃者姦言詖行，蠹國殘民之狀，論者紛然。方議其罪，而悖德隱惡，達于朕聽，考實其狀，至不忍言。詩不云乎：「行有死人，尚或墐之。」禮曰：「父沒而不能讀父之書，以為手澤存焉。」今汝之所為者，何為至此極也。縱朕不問，汝亦何顏以處搢紳之列乎。可。</p>
<p class="style16">陳侗知陝州</p>
<p>敕。朝奉大夫衛尉少卿陳侗。士臨利害之際而不失故常者，鮮矣。以爾出入冊府幾二十年，安于分義，不妄附麗以干進取。死喪之威，兄弟孔懷，願為一郡，以恤幼孤。朕甚嘉之。夫入為九卿貳，出為二千石，此亦搢紳之高選也。汝益勉之。可。特授依前官知陝州。</p>
<p class="style16">傅燮知鄭州</p>
<p>敕。具官傅燮。鄭廢為邑，復為右輔。經營繕完之勞，民既告病，而吏亦勤矣。以爾樂易之政，屢試有聞。往任其事，寬信以御民，強敏以御吏，稱朕意焉。可。</p>
<p class="style16">姚居簡押木栰上京酬獎轉三班借職</p>
<p>敕。姚居簡。不煩民力，而辦官事，會其所運，罕所失亡。可。</p>
<p class="style16">賈種民知漢陽軍呂升卿通判海州</p>
<p>敕。賈種民等。天下有道，土知分義，流品清濁，各有攸處。如種民、升卿，亦不汝棄。往服寵命，益祗厥官。可依前件。</p>
<p class="style16">張世矩再任鎮戎軍</p>
<p>敕。具官張世矩。高平故地，夷漢雜處，啟以夏政，疆以戎索。惟威與信並行，德與法相濟。則種落內附，民安其生。以爾習知邊情，克有武略。賦政之美，歷年于茲。夫已信之民易治，已練之兵易使。無改乃舊，益觀厥成。可。</p>
<p class="style16">劉誼知韶州</p>
<p>敕。具官劉誼。汝昔為使者，親見民病，盡言而不諱，厄窮而不悔，夫豈知有今日之報乎。孔子曰：「巧言令色，鮮矣仁。」夫能為朕牧養遠民惠鮮鰥寡者，必剛毅不回之士也。往服厥官，益信汝言。可。</p>
<p class="style16">呂惠卿責授建甯軍節度副使本州安置不得簽書公事</p>
<p>敕。凶人在位，民不奠居；司寇失刑，士有異論。稍正滔天之罪，永為垂世之規。具官呂惠卿，以斗筲之才，挾穿窬之智。諂事宰輔，同升廟堂。樂禍而貪功，好兵而喜殺。以聚斂為仁義，以法律為詩書。首建青苗，次行助役。均輸之政，自同商賈；手實之禍，下及雞豚。苟可蠹國以害民，率皆攘臂而稱首。先皇帝求賢若不及，從善如轉圜。始以帝堯之心，姑試伯鯀；終然孔子之聖，不信宰予。發其宿姦，謫之輔郡；尚疑改過，稍畀重權。復陳罔上之言，繼有碭山之貶。反覆教戒，惡心不悛；躁輕矯誣，德音猶在。始與知己，共為欺君。喜則摩足以相歡，怒則反目以相噬。連起大獄，發其私書。黨與交攻，幾半天下。姦贓狼藉，橫被江東。至其復用之年，始倡西戎之隙。妄出新意，變亂舊章。力引狂生之謀，馴至永樂之禍。興言及此，流涕何追。迨予踐祚之初，首發安邊之詔。假我號令，成汝詐謀。不圖渙汗之文，止為款賊之具。迷國不道，從古罕聞。尚寬兩觀之誅，薄示三危之竄。國有常典，朕不敢私。可。</p>
<p class="style16">許懋秘閣校理知福州</p>
<p>敕。許懋。七閩之會，其民智巧。吏得其人，則靡然心服，不勞而治；不得其人，則紛然力爭，雖勞不服。以爾賦政東南，民用不擾，既久而信，厥聲藹然。肆余命爾，長茲劇郡。夫身在江海之上，而職在魏闕之下。民之瞻望，顧不美歟。可。</p>
<p class="style16">喬執中兩浙運副張安上提刑</p>
<p>敕。喬執中等。夫以恤刑之道，達之于主計，則非聚斂之臣；以牧民之意，推之于恤刑，則非文法之吏。以爾執中奉使東南，吏服其明，民懷其惠。以爾安上，賦政毗陵，寬而有制，嚴而不殘。是以命爾各祗厥服。夫民新脫賦泉之弊，以從力役之征，其謹視貪吏，以無害我成法。可。依前件。</p>
<p class="style16">宇文昌齡吏部郎祝庶刑部郎</p>
<p>敕。昌齡等。古之君子，以人物掌選，而士不濫進，以經術斷獄，而民無怨言。嗚呼，何修何飾而至此歟。今吾一之以格律，而不免於異議，何哉。昌齡以儒學進，有聞于人。庶以世家用，能宿其業。勉思古人，以稱朕意。可。依前件。</p>
<p class="style16">江東提刑侯利建可江東轉運副使福建運判孫奕可福建路轉運副使新差權發遣鄭州傅燮可江東提刑知常州張安上可兩浙提刑朝請郎劉士彥可福建轉運判官</p>
<p>敕。具官某等。朕姑罷賦泉之令，復徭役之法，使民出力以事其上，不責其所無有，冀以富之，閔閔焉如農夫之望歲也。而差發之際，吏或緣而為姦，農民在官，貪者動心焉。若郡縣御胥史不嚴，而監司察郡縣不謹，則南畝之民，不困於縣官，而困於吏，其與幾何。爾以治行，達于朕聽。或已試之效，或近臣之薦。必能明識朕意，以保民察吏為本，謹視其廉貪仁暴，勤惰明闇，以詔賞罰。朕亦將觀汝所為而進退焉。可。依前件。</p>
<p class="style16">奉議王續知太康縣</p>
<p>敕。具官王續。朕以天下為一家。然畿甸之民，號為根本，若近者不悅，四方何觀焉。爾以才選，往服厥事，馭吏以明，保民以寬，無失朕命。可。</p>
<p class="style16">新差通判齊州張琬可衛尉寺丞衛尉丞韓敦立可通判齊州</p>
<p>敕。具官某等。朕於士大夫，苟便其私而害於公者，蓋未嘗不聽，矧以養親為詞而求易地，固朕之所樂聞也。往服厥職，各祗乃事。可。依前件。</p>
<p class="style16">兩浙運副喬執中可吏部郎</p>
<p>敕。具官喬執中。士知愛身則知愛君，知馭民則知馭吏。故端靜惠和之士，施之內外，無適不宜。朕察汝久矣。今自部使者，入為天官屬，無易其守，以稱朕命。可。</p>
<p class="style16">供備庫使蘇子元可權知新州</p>
<p>敕。具官蘇子元。嗚呼。交趾之變，蘇氏之禍，十年于此矣。朕念之不衰。哀忘而湣存。不忍以常法待汝，畀之一郡，以勸事君。敬之哉。思所以致此者，可不敬歟。可。</p>
<p class="style16">楊汲落待制知黃州崔台符王孝先各降一官台符知相州孝先知濮州</p>
<p>敕。國家臨御百年，哀矜庶獄，好生惡殺，視民如傷，六聖一心，簡在上帝，而市井無賴，譖愬公行。若廷尉治獄不苛，秋官議法有守，則仁聖在上，姦宄自消，豈有數年之間，坐致萬人之禍。死者不復，誰任其辜。具官某<span class="style7">王孝先改為爾</span>以患失鄙夫之心，而竊乘君子之器，欲與群小共分告織之功，專務巧詆，以成疑似之罪。試加覆視，冤狀了然。公議不容，彈章交上。聊從附下之罰，少謝無辜之民。服我寬恩，益務循省。<span class="style7">台符改此兩句云：往蒞安陽，兼修馬政。勉思來效，毋重往愆。</span>可。</p>
<p class="style16">趙高摩勘轉朝議大夫</p>
<p>敕。趙充國、馮奉世，名臣也，而老于為將；婁師德、郭元振，儒者也，而樂于守邊。蓋疆埸未寧，則以外為重；而忠義所激，不擇地而安。具官趙高，少以異材，輔之博學。虛心大對，方觀鼂、董之文；推轂西陲，遂膺羊、陸之寄。恩威並著，戎夏乂安。論歲月以稍遷，姑從舊典；收功名于不世，勉及前人。可。</p>
<p class="style16">趙思明知永靜軍</p>
<p>敕。具官趙思明。武吏之進，以守土捍城為高選；而戎壘之政，以平徭決獄為餘事。汝以財用，往分使符。知高選之未易得，而餘事之不可忽，則寡過矣。可。</p>
<p class="style16">鮮于侁大理卿</p>
<p>敕。具官鮮于侁。儒者恥為文吏，而廷尉不用仁人久矣。流弊之末，至于誦法而不知義，附勢而不知法。罔羅紛張，延及無辜。朕益厭之。爾德惟一，信道不回，雖古于張，何以遠過。是以命爾。庶幾天下復無冤民。不然者，朕豈以刑獄之事累老成哉。可。</p>
<p class="style16">吳處厚知漢陽軍賈種民知通利軍</p>
<p>敕。具官某等。漢口、黎陽，控引江河，久廢為邑，吏民不悅。比詔有司，修復故壘，因舊而新，務適厥中，平徭均賦，使民宜之，明致朕意，以慰父老。可。</p>
<p class="style16">顧臨直龍圖閣河東轉運使唐義問河北轉運副使</p>
<p>敕。具官某。朕修賦役之法，黜聚斂之吏，去薄從忠，務以養民，而寬厚之弊，或至于媮。夫外臺按事，以不失有罪為稱職。若下有幸免之吏，則必有不幸之民。民困于吏，則歸咎吾法。朕甚憂之。太原之民，困于邊備，使者之任，不輕付予。以爾儒林之選，號稱秀傑，有能吏之才而不薄，有長者之風而不媮。其服新職，以蒞一道。往任其責，以寬吾憂。可。唐義問云，趙魏之地，被邊帶河。使者之任，匪人可乎。以爾直諒之節，世其家聲，豈弟之心，不忽民事。必能深識朕意，以肅吏靖民為本。往任其責，以寬吾憂。可。</p>
<p class="style16">張問秘書監</p>
<p>敕。具官張問。汝策名三朝，宣力四方，既有聞矣。而篤老之年，克己復禮，稱道不亂。朕聞而嘉之。起之鄉閭，列之朝會，問國故事，與民疾苦，足矣，不必勞以事也。優游吾東觀，以為士大夫之表。可。</p>
<p class="style16">范子奇將作監</p>
<p>敕。具官范子奇。夫以百工之事，較之一路之民為輕，而自部刺史入居九卿為重。爾久在外，服奔走之勞，按視之勤，亦少休乎。今宮室器用，皆有常法，守之勿失，可以寡過。往若予工，毋廢厥職。可。</p>
<p class="style16">錢長卿比部郎鄧義叔水部郎</p>
<p>敕。具官某等。昔漢郎官出宰百里，今自監郡以上，乃與其選，任益重矣。非獨為官求人，以濟無窮之務，亦將為國儲士，以須不次之舉。雖會計溝洫，有司之一事，而馭吏捍災，朕將有取焉。可。</p>
<p class="style16">林邵太僕丞何琬鴻臚丞</p>
<p>敕。具官某等。爾向以才選，出按常平之政，官省而歸，復使治民，蓋將因能而任焉。九寺之屬，近在輦轂，才之所宜，易以聞達。毋曠厥官，朕不汝遺。可。</p>
<p class="style16">文保雍將作監丞</p>
<p>敕。具官文保雍。朕仰成元老，如涉得舟，待以求濟。苟有以燕安之，使樂從吾游，而忘其老，朕無憂焉。大匠之屬，未足以盡汝才也，而從政之餘，遂及爾私，並事君親，豈不休哉。可。</p>
<p class="style16">李南公知滄州穆珣知廬州王子韻知壽州趙揚知潤州</p>
<p>敕。具官某等。刺史秩六百石，以按列郡而治行卓然，乃以二千石為郡守，昔以責人者，今以自責，則物被其惠，民無間言。爾等皆嘗奉使，督察官吏，公明之稱，達于朕聽。董制江淮，控臨河海，任亦重矣，其益勉之，無使風采減於平昔。可。</p>
<p class="style16">高公繪公紀並防禦使</p>
<p>敕。鄧訓之德，蓋活千人；叔向之功，尚宥十世。矧先王却狄之勳，而聖母負扆之託。子孫賢者，休戚同之。具官某，性于忠孝，文以禮樂。襲故家仁厚之風，蹈布衣恭儉之節。以爾父士林，早緣肺腑，逮事厚陵，沒于中年，爵不配德，故推餘澤，以及後昆。抱能未施，當俟可為之會；臨寵而懼，庶保無疆之休。可。</p>
<p class="style16">李之純戶部侍郎</p>
<p>敕。保國猶保身，藥石不如養氣；御民猶御馬，鞭箠不如輕車。故興利以富民，不如省事而民自富；廣求而豐國，不如節用而國自豐。朕嘉與庶工，共行此志。以爾具官李之純，屢試以事，號稱循良。雖為有司，不吝出納。宜膺躐等之用，庶無虛授之譏。服我訓詞，以厭公議，可。</p>
<p class="style16">穆衍金部員外郎</p>
<p>敕。具官穆衍。士能用其長，以自表見者，朕未嘗不試也。要之必觀其始終，然後能決其進退。在此選者，可不勉歟。貨幣之入，所以權輕重，通有無，而非以求富也。往服朕訓，以永終譽。可。</p>
<p class="style16">孫路陝西運判</p>
<p>敕。具官孫路。關右之民，困役傷財。譬之七年之病，而求三年之艾。朕日夜以思，庶幾其民勇而知方。以爾出入秦雍，悉其利病，往行所知，以稱朕意。可。</p>
<p class="style16">蘇頌刑部尚書</p>
<p>敕。朕聞帝堯之世，伯夷以三禮折民；西漢之隆，仲舒以春秋決獄。是知有道之士，必以無訟為功。乃者法病于煩，官失其守。盜賊多有，獄市紛然。敷求迪哲之人，以清流弊之末。具官蘇頌，溫文而毅，直亮不回。仲由、冉求，果藝有從政之美；子產、叔向，愛直兼古人之遺。遭罹閔凶，亦既祥禫。特詔虛位，以待老成。與其遂曾、閔之私哀，顧懷墳墓；曷若蹈威、綽之前軌，顯揚君親。佇聞嘉猷，以對休命。可。</p>
<p class="style16">王公儀夔州路轉運使程高夔州路轉運判官</p>
<p>敕。具官某等。役法既復，民知息肩矣。然在官者，皆農夫也。三峽之民，刀耕火耘，與鹿豕雜居。正賴良使者，察其侵冤。使政煩而吏貪者，此等豈能遠訴乎。朕以大臣薦，故擢用汝。若遠民無告，非獨汝咎，薦者可不勉哉。可。</p>
<p class="style16">呂由庚太常寺太祝</p>
<p>敕。具官呂由庚。先皇帝有賢執法，朕不及見也。思其人，行其言，用其平生所予者，猶以為未足也，而錄其子。嗚呼，亦可以識朕意也。夫詩云：「惟其有之，是以似之。」汝勉之矣，朕不汝忘。可。</p>
<p class="style16">杜訢衛尉少卿鍾離景伯少府少監</p>
<p>敕。具官某等。朕登進耆老，崇德以靖民；敷求雋良，養材以待用。非更練有素，不經用其人。以爾訢，久服官箴，善守家法。以爾景伯，其敏而藝，有聞于時。皆吾四世之良，往服九卿之貳。益固爾守，將觀厥成。可。</p>
<p class="style16">辛押陀羅歸德將軍</p>
<p>敕。具官辛押陀羅。天日之光，下被草木。雖在幽遠，靡不照臨。以爾嘗詣闕庭，躬陳珍幣。開導種落，歲致梯航。願自比于內臣，得均被于霈澤。祗服新寵，益思盡忠。可。</p>
<p class="style16">高子壽三班借職</p>
<p>敕。高子壽。程力較績，國有舊章。命以一官，勉思自效。可。</p>
<p class="style16">李肩可殿中省尚藥奉御直翰林醫官</p>
<p>敕。具官李肩。醫雖一技，蓋通妙物之神，法有眾科，以助好生之德。故縻好爵，用勸良能。無忘三世之傳，庶保十全之效。可。</p>
<p class="style16">耿政可東頭供奉官致仕</p>
<p>敕。具官耿政。肇新霈澤，覃及庶工。雖請老以家居，亦先朝之逮事。各從遷秩，以寵歸休。可。</p>
<p class="style16">喬執中可朝請郎尚書吏部郎中</p>
<p>敕。具官喬執中。漢以郎官，出宰百里；今以郡守，選屬列曹。任人之隆，於古為重。有司言爾，資格當遷，其即正員，以茂遠業。可。</p>
<hr/>
</div>

<!-- end .main --></div>
<!-- end #main --></div>

</div>



</body></html>