<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">東坡應詔集-策略第三-漢川草廬</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main"><div class="feature">
<h5>應詔集</h5>
　<span class="style9">策略第三</span>
<hr/>
<p>臣聞聖王之治天下，使天下之事，各當其處而不相亂，天下之人，各安其分而不相躐也，然後天子得優遊無為而制其上。今也不然。夷狄抗衡，本非中國之大患，而每每以累朝廷，是以徘徊擾攘，卒不能有所立。今委任而責成，使西北不過為未誅之寇，則中國固吾之中國，而有所不可為哉。於此之時，臣知天下之不足治也。</p>
<p>請言當今之勢。夫天下有二患，有立法之弊，有任人之失。二者疑似而難明，此天下之所以亂也。當立法之弊也，其君必曰：「吾用某也而天下不治，是某不可用也。」又從而易之。不知法之弊，而移咎於其人。及其用人之失也，又從而尤其法。法之變未有已也，如此，則雖至於覆敗，死亡相繼而不悟，豈足怪哉。</p>
<p>昔者漢興，因秦以為治，刑法峻急，禮義消亡，天下蕩然，恐後世無所執守，故賈誼、董仲舒咨嗟歎息，以立法更制為事。後世見二子之論，以為聖人治天下，凡皆如此，是以腐儒小生，皆欲妄有所變改，以惑亂世主。</p>
<p>臣竊以為當今之患，法令雖有未安，而天下之所以不大治者，失在於任人，而非法制之罪也。國家法令凡幾變矣，天下之不大治，其咎果安在哉？曩者大臣之議，患天下之士，其進不以道，而取之不精也，故為之法曰，中年而舉取舊數之半，而復明經之科。患天下之吏無功而遷，取高位而不讓也，故為之法曰，當遷者有司以聞，而自陳者為有罪。此二者，其名甚美，而其實非大有益也。而議者欲以此等致天下之大治，臣竊以為過矣。</p>
<p>夫法之於人，猶五聲六律之於樂也。法之不能無姦，猶五聲六律之不能無淫樂也。先王知其然，故存其大略，而付之於人，茍不至於害民而不可強去者，皆不變也。故曰失在任人而已。</p>
<p>夫有人而不用，與用而不行其言，行其言而不盡其心，其失一也。古之興王，一人而已。湯以伊尹，武王以太公，皆捐天下以與之，而後伊、呂得捐其一身以經營天下。君不疑其臣，功成而無後患，是以知無不言，言無不行。其所欲用，雖其親愛可也；其所欲誅，雖其讎隙可也。使其心無所顧忌，故能盡其才而責其成功。及至後世之君，始用區區之小數以繩天下之豪俊，故雖有國士，而莫為之用。</p>
<p>夫賢人君子之欲有所樹立，以著不朽於後世者，甚於人君，顧恐功未及成而有所奪，只以速天下之亂耳。鼂錯之事，斷可見矣。夫奮不顧一時之禍，決然徒欲以身試人主之威者，是亦其所挾者不甚大也，斯固未足與有為。而沉毅果敢之士，又必有待而後發，茍人主不先自去其不可測，而示其可信，則彼孰從而發哉。慶曆中，天子急於求治，擢用賢者，天下日夜望其成功。方其深思遠慮而未有所發也，雖天子亦遲之。至其一旦發憤，條天下之利害，百未及一二，而舉朝諠譁，以至於逐去，曾不旋踵。此天下之士，所以相戒而不敢深言也。</p>
<p>居今之勢，而欲納天下於至治，非大有所矯拂於世俗，不可以有成也。何者？天下獨患柔弱而不振，怠惰而不肅，茍且偷安而不知長久之計。臣以為宜如諸葛亮之治蜀，王猛之治秦，使天下悚然，人人不敢飾非，務盡其誠。凡此者，皆庸人之所大惡，而讒言之所由興也。是故先主拒關、張之間，而後孔明得以盡其才；苻堅斬樊世，逐仇騰，黜席寶，而後王猛得以畢其功。夫天下未嘗無二子之才也，而人主思治又如此之勤，相須甚急，而相合甚難者，獨患君不信其臣，而臣不測其君而已矣。惟天子一日慨然明告執政之臣所以欲為者，使知人主之深知之也而內為之信，然後敢有所發於外而不顧。不然，雖得賢臣千萬，一日百變法，天下益不可治。歲復一歲，而終無以大慰天下之望，豈不亦甚可惜哉！</p>
</div>

<!-- end .main --></div>
<!-- end #main --></div>

</div>



</body></html>